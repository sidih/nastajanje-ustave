<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-20</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-20T19:05:12Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <head>Ustava Republike Slovenije: preambula in splošne določbe</head>
                <docAuthor>Miro Cerar</docAuthor>
                <div>
                    <head>1. Preambula</head>
                    <p>Preambula je svečani uvod v Ustavo Republike Slovenije. V preambuli so na
                        kratko povzeta nekatera temeljna izhodišča, na podlagi katerih je bila
                        sprejeta ustava. Preambula ni neposredno del ustavnega besedila v ožjem
                        pomenu in nima tipične pravne, tj. normativne narave. Ker pa je preambula
                        razglasitev (deklaracija) nekaterih ključnih zgodovinskih in pravnih
                        dejstev, ki predstavljajo temelj in izhodišče ustave, je v tem specifičnem
                        smislu zavezujoča celo bolj kot sama ustava, saj zavezuje dejansko (t.i.
                        normativna moč dejanskosti).</p>
                    <p>Preambulo lahko razčlenimo v naslednje (povezane) dele:</p>
                    <list rend="ordered:a">
                        <item>kot prvo (pravno) dejstvo preambula navaja to, da <hi rend="italic"
                                >ustava izhaja iz Temeljne ustavne listine o samostojnosti in
                                neodvisnosti Republike Slovenije</hi>, iz česar seveda samoumevno
                            sledi, da je ena temeljnih funkcij ustave vzpostavitev delovanja vseh
                            glavnih institucij in drugih prvin slovenske države; </item>
                        <item>kot drugo izhodiščno (pravno) dejstvo so v preambuli navedene <hi
                                rend="italic">temeljne človekove pravice in svoboščine</hi>, ki jim
                            zato ustava daje poseben pomen in jih obravnava že v drugem poglavju,
                            takoj za splošnimi določbami (temeljnimi načeli); </item>
                        <item>kot tretje izhodiščno (pravno) dejstvo je v preambuli zapisana <hi
                                rend="italic">temeljna in trajna pravica slovenskega naroda do
                                samoodločbe</hi>, kar pomeni, da ustava kot vrhovni akt suverene
                            države in njenega ljudstva temelji na tej pravici, ki jo lahko v skladu
                            z njeno trajno naravo slovenski narod uresničuje tudi v prihodnje. Delno
                            in v omejenem obsegu je šlo za odločitev na temelju pravice do
                            samoodločbe tudi pri referendumu za vstop v EU, na katerem so se
                            državljani Slovenije odločili, da Slovenija prenese izvrševanje dela
                            svojih suverenih pravic na EU, s čimer se v tem delu oziroma obsegu tudi
                            podredi skupnemu pravnemu redu EU (glej 3.a člen ustave); </item>
                        <item>kot četrto dejstvo preambula navaja, da smo Slovenci v več stoletnem
                            boju za narodno osvoboditev izoblikovali svojo narodno samobitnost in
                            uveljavili svojo državnost. </item>
                    </list>
                    <p>Ta temeljna izhodišča iz preambule k slovenski ustavi, lahko razumemo kot
                        objektivizirana zgodovinska in pravna dejstva, ki so z ustavo komplementarna
                        in so tako v širšem smislu tudi njen sestavni del. Na eni strani
                        predstavljajo osnovo za razumevanje temelja nastanka in funkcije ustave, na
                        drugi strani pa so splošna podlaga za razumevanje pomena in vsebine
                        posameznih ustavnih poglavij in njihovih delov.</p>

                </div>
                <div>
                    <head>2. Splošne določbe</head>
                    <div>
                        <head>Narava in pomen splošnih določb</head>
                        <p>Splošne ustavne določbe so normativni temelj nove ustave. Kot takšne so
                            ustavnopravno izhodišče in temeljni okvir ostalim ustavnim in drugim
                            pravnim (zakonskim, podzakonskim) normam. Večina splošnih določb je tudi
                            odraz moderne demokratične ideologije, ki jo je slovenska družba v času
                            osamosvajanja prevzela po zgledu drugih demokratičnih okolij ter jo
                            hkrati prilagodila svojim političnim, gospodarskim, kulturnim in drugim
                            posebnostim (takšna politična oziroma ideološka izhodišča so npr. načelo
                            ljudske suverenosti, načelo pravne države, načelo socialne države,
                            načelo varstva temeljnih človekovih pravic in načelo ločitve cerkve od
                            države). Seveda pri tem nikakor ne gre za takšen način programskega
                            vnašanja ideoloških vzorcev v ustavo, ki je bil značilen za prejšnji
                            ustavni sistem (npr. ustavna načela o socialističnem samoupravljanju ter
                            o vodilni idejni vlogi Zveze komunistov), pač pa gre za normativno
                            usmeritev v vzpostavitev in ohranjanje (pravno varstvo) tistih družbenih
                            in individualnih vrednot, ki jih državljani Slovenije pretežno soglasno
                            sprejemamo kot najprimernejšo podlago za skupno življenje. Poudariti je
                            treba, da se tako pomemben pravno-politični dokument kot je ustava
                            takšnim ideološko prežetim določbam ne more povsem izogniti. Določena
                            mera ideološkosti in programskosti (nekatere programske določbe vsebuje
                            ustava predvsem v poglavju o ekonomskih in socialnih razmerjih) je nujno
                            prisotna v sleherni ustavi, pri čemer pa je treba poudariti, da je
                            uveljavitev Ustave Republike Slovenije leta 1991 pomenila radikalno
                            prekinitev z izrazito ideološko naravnano slovensko ustavno ureditvijo v
                            okviru socialistične Jugoslavije.</p>
                    </div>
                    <div>
                        <head>Demokratični politični sistem</head>
                        <p>Ustava Republike Slovenije (URS) v 1. členu zagotavlja demokratični
                            politični sistem. Splošna določba oziroma temeljno ustavno načelo iz
                            tega člena, v katerem je zapisano, da je Slovenija demokratična
                            republika, je normativno izpeljano v številnih drugih določbah ustave.
                            Najbolj neposreden izraz načela demokratičnosti predstavlja načelo iz 3.
                            člena ustave, ki določa, da ima v Sloveniji oblast ljudstvo. To oblast
                            državljani izvršujejo bodisi neposredno bodisi posredno, preko svojih
                            predstavnikov v državnih organih. Poglavje o državni ureditvi
                            vzpostavlja parlamentarno obliko oblasti s t. i. mehanizmi zavor in
                            ravnovesij (angl. <hi rend="italic">checks and balances</hi>), kot jih
                            poznajo tudi druge (parlamentarne in predsedniške) demokracije, seveda
                            ob upoštevanju posebnosti slovenskega družbenega in političnega
                            prostora. Poleg tega se demokratičnost sistema zagotavlja preko
                            zagotovljene svobode združevanja ter različnih oblik sodelovanja pri
                            upravljanju javnih zadev ali sprejemanju vodstvenih odločitev (npr.
                            členi 44, 75, 128 URS; poglavje URS o lokalni in drugi samoupravi).
                            Nadaljnjo prvino demokracije predstavlja ustavno določena možnost
                            referendumskega odločanja (90. in 170. člen URS).</p>
                        <p>Demokratičnost se kaže tudi v posebnem varstvu manjšinskih skupin. Tako
                            sta posebej varovani avtohtona italijanska in madžarska narodna skupnost
                            (členi 5, 11, 64 in 80 URS), pod določenimi pogoji in v omejenem obsegu
                            pa tudi druge manjšinske skupnosti – npr. romska skupnost (65. člen) in
                            manjšinske kategorije v širšem pomenu besede, npr. tujci (13. člen),
                            azilanti (48. člen) in v Sloveniji zaposleni tujci (79. člen). V
                            državnem zboru je parlamentarna manjšina v nekaterih primerih varovana z
                            zahtevo po poostrenem (absolutnem ali kvalificiranem) večinskem
                            odločanju. Tako mora pri ponovnem odločanju o zakonu, na katerega je
                            vložen odložilni veto državnega sveta, državni zbor sprejeti zakon z
                            absolutno večino, tj. z večino glasov vseh poslancev (člen 91/2 URS). Za
                            sprejem nekaterih odločitev državnega zbora se zahteva dvotretjinska
                            večina glasov navzočih poslancev (npr. členi 90/5, 94 in 124/1 URS) ali
                            celo dvotretjinska večina glasov vseh poslancev (členi 80/4, 98/1, 116/2
                            in 169 URS). Po eni strani je to sicer učinkovito sredstvo za
                            zagotovitev višje stopnje parlamentarnega soglasja in s tem legitimnosti
                            odločitev, po drugi strani pa to slabi demokratični (večinski) način
                            odločanja, saj parlamentarni manjšini omogoča, da prepreči sprejem
                            odločitev s strani parlamentarne večine. Zaradi tega je odločanje v
                            državnem zboru z dvotretjinsko večino predvideno le v tistih redkih
                            primerih, kjer je višja stopnja parlamentarnega soglasja posebej
                            smiselna oziroma utemeljena.</p>
                        <p>Za zagotovitev demokracije so seveda ključnega pomena tudi številna druga
                            načela oziroma ustavno zagotovljene institucije. V tem pogledu velja
                            omeniti še svobodo izražanja, pravico do neposrednih in poštenih volitev
                            ter enake pravice polnoletnih državljanov, da kandidirajo na volitvah in
                            so lahko izvoljeni. Za razvoj in varovanje demokracije ima velik pomen
                            tudi svoboda informiranja, ki zagotavlja različne in konkurenčne izvore
                            informacij, ki so dostopne ljudstvu oziroma državljanom.</p>
                        <p>Demokratični politični sistem na splošno vzpostavlja politične in pravne
                            institucije, ki zagotavljajo uresničevanje vpliva državljanov, njihovih
                            svobodnih združenj v okviru civilne družbe ter drugih ne-državnih
                            subjektov na nosilce državne oblasti. Neposredno se lahko takšen vpliv
                            udejanja predvsem v obliki volitev, referenduma, ljudske iniciative,
                            zborov državljanov in vlaganja peticij, posredno pa npr. prek poslancev
                            kot izvoljenih predstavnikov ljudstva ter prek političnih strank in
                            drugih političnih združenj. Demokracija kot oblast ljudstva je v
                            modernih državah zaradi številnosti prebivalstva, kompleksnosti družbe,
                            osredotočenosti posameznikov na svoje poklicne, družinske in druge
                            obveznosti in prostočasne aktivnosti ter drugih razlogov v svojem
                            dobesednem pomenu pretežno le težko izvedljiva, zaradi česar se
                            najpomembnejše oblike neposredne demokracije (npr. referendum)
                            udejanjajo bolj poredko. V praksi sodobnih demokratičnih držav izrazito
                            prevladuje posredna, predstavniška demokracija, zaradi česar so za
                            ohranitev demokratičnega političnega sistema zelo pomembni vsi tisti
                            pravni in politični mehanizmi, ki preprečujejo morebitne zlorabe ali
                            uzurpacije oblasti s strani njenih nosilcev. V tem pogledu je ključen
                            tudi že omenjeni mehanizem zavor in ravnovesij, ki zagotavlja medsebojni
                            nadzor in vplivanje nosilcev različnih vej državne oblasti.</p>
                        <p>Sodobno pojmovanje ustavne demokracije vključuje v sebi tako
                            kvantitativne (formalne) kot tudi kvalitativne (substančne) prvine. Med
                            prve sodi predvsem večinsko načelo odločanja, kar pomeni, da v primeru,
                            ko o določeni rešitvi ni mogoče doseči soglasja, o njej odloči večina
                            (npr. poslancev, državljanov, občanov). Med kvalitativne vidike pa
                            sodijo predvsem zagotovitev človekovih osebnih, političnih, ekonomskih,
                            socialnih, kulturnih in drugih pravic ter zagotovitev načel pravne
                            države, kot sta npr. načeli ustavnosti in zakonitosti ter načelo pravne
                            varnosti, tj. predvidljivosti oziroma zanesljivosti pravnih razmerij.
                            Demokracija torej pomeni sklop obeh vrst prvin, pri čemer predstavljajo
                            njeni ustavno določeni kvalitativni vidiki tisto mejo, ki je njeno
                            kvantitativno udejanjanje ne sme prekoračiti (tako npr. tudi večinska
                            zakonodajna odločitev ni dopustna, če pomeni kršitev načela ustavnosti,
                            kršitev temeljnih človekovih pravic ali pravic družbenih manjšin). V
                            Sloveniji je za odločitev o tem, kdaj večinsko načelo, ki se izraža v
                            sprejemanju zakonov ali podzakonskih predpisov, nedopustno poseže v
                            ustavno ali zakonsko določena pravila in vrednote pristojno ustavno
                            sodišče, ki je po ustavi vrhovni varuh ustavnosti in zakonitosti v
                            državi (glej 160. člen URS).</p>
                    </div>
                    <div>
                        <head>Republika (kot oblika državne vladavine)</head>
                        <p>V 1. členu ustave je določeno tudi, da je Slovenija republika, s čimer je
                            dodatno izražena demokratičnost sistema, saj po svojem zgodovinskem in
                            etimološkem izvoru pojem republike označuje takšno politično vladavino,
                            v kateri lahko državljani vplivajo na izbor vladarja in kjer se lahko
                            javnost vključuje v politiko (beseda republika izhaja iz latinske
                            besedne zveze <hi rend="italic">res publica</hi> – javna zadeva).
                            Republika v specifičnem pravnopolitičnem smislu pa opredeljuje obliko
                            vladavine, kjer je poglavar oziroma šef države predsednik, ki je
                            izvoljen na volitvah za določeno mandatno dobo in je za opravljanje
                            svoje funkcije politično in pravno odgovoren. Nasprotje republiki je
                            monarhija, v kateri je poglavar države monarh (kralj, cesar, car itd.),
                            ki pridobi položaj praviloma po nasledstvenem redu ter je politično in
                            pravno neodgovoren – odgovornost zanj prevzemajo ministri.</p>
                        <p>Predsednik Republike Slovenije je voljen na neposrednih, splošnih in
                            tajnih volitvah za dobo petih let, vendar je lahko izvoljen največ
                            dvakrat zaporedoma. Za predsednika republika je lahko izvoljen le
                            državljan Slovenije, njegova funkcija pa je nezdružljiva z opravljanjem
                            druge javne funkcije ali poklica (člena 103 in 105 URS).</p>
                    </div>
                    <div>
                        <head>Načelo pravne države</head>
                        <p>V 2. členu ustave je določeno, da je Slovenija pravna država. Za pravno
                            teorijo predstavlja pravna država predvsem vladavino ustave in zakona
                            ter zagotovitev temeljnih človekovih pravic in svoboščin. V tem smislu
                            izhaja iz materialno-formalnega pojmovanja pravne države, ki želi
                            vzpostaviti optimalno ravnovesje med pravnim sistemom kot izrazom
                            suverene oblasti ter posamezniki in drugimi subjekti (npr. gospodarski
                            subjekti, društva in druga združenja državljanov), ki se jim priznava
                            določena svoboda oziroma avtonomija. V politični teoriji pomeni pravna
                            država predvsem vzpostavitev delitve in medsebojne uravnoteženosti
                            posameznih vej državne oblasti. Tu se poskuša razrešiti vprašanje, kako
                            zagotoviti demokracijo, pri čemer se izrazito izpostavljata predvsem
                            načelo primata zakonodajne veje oblasti nad izršilno-upravno in sodno
                            ter načelo zagotovitve političnega pluralizma. Z ekonomskega vidika je
                            pravna država v prvi vrsti organizacijska shema svobodnega trga, ki
                            deluje po sistemu konkurence subjektov, dobrin itd. Pravna država je v
                            tem pogledu pretežno (ne pa izključno) nevtralni državni mehanizem, ki
                            omogoča predvidljivost tržnega prometa ter zagotavlja druge vrednote, ki
                            so za takšen promet bistvenega pomena (avtonomija strank, zasebna
                            lastnina, svoboda podjetništva, načelo spoštovanja pogodb itd.). Vse te
                            vidike je mogoče združiti v enotni pojem pravne države ter z njim zajeti
                            vse tiste principe, ki predstavljajo v določenem času in prostoru skupni
                            imenovalec različnih pogledov na pravno državo.</p>
                        <p>Pojem pravne države je v pravu prvenstveno sinonim za sklop pravnih norm
                            (pravnih načel in pravil) in pravnih institucij, ki zagotavljajo, da je
                            delovanje državnih organov vezano na pravne predpise ter da je
                            predvidljivo in ga je mogoče nadzirati, pri čemer mora država preko
                            zakonov težiti k zagotavljanju čim višje stopnje pravičnosti ter svobode
                            državljanom in njihovim združenjem. Gre torej za državo, v kateri vlada
                            pravo, zato se pravna država v sodobnem času neločljivo povezuje tudi s
                            pojmom vladavina prava, ki še posebej izpostavlja pomen pravne
                            pravičnosti, spoštovanja prava, poštenosti pravnih postopkov ter sodnega
                            varstva pravic posameznikov. Zaradi vsebinske sorodnosti pojmov <hi
                                rend="italic">pravna država</hi> (nem. <hi rend="italic"
                                >Rechtsstaat</hi>) in <hi rend="italic">vladavina prava</hi> (angl.
                                <hi rend="italic">rule of law</hi>), ki izvirata iz različnih
                            zgodovinskih pravnih okolij in tradicij, vendar pa se v sodobnem času
                            teoretično in praktično tesno povezujeta oziroma združujeta, danes
                            govorimo o integralnem pojmu pravne države, ki povezuje oba pojma v
                            enega, pri nas najpogosteje poimenovanega pravna država.</p>
                        <p>V pravni državi državni organi ne smejo postopati samovoljno
                            (arbitrarno). V formalnem smislu to predvsem pomeni, da so pravni akti
                            sprejeti po vnaprej predpisanih postopkih, da ti akti zavezujejo ne le
                            državljane, pač pa tudi vse državne organe (državna oblast je torej tudi
                            sama podrejena in zavezana pravu), da je pravo v vseh pogledih
                            predvidljivo in zanesljivo (načelo pravne varnosti oziroma zaupanja v
                            pravo), da so pravni subjekti obravnavani nediskriminatorno in
                            enakopravno ter da nenazadnje država v vseh pogledih zagotavlja varstvo
                            ustavnosti in zakonitosti, kar je posebej urejeno v VII. poglavju
                            ustave. Vsebinsko (materialnopravno) pa pravna država predvsem pomeni,
                            da pravo teži k zagotavljanju pravičnosti, da ustava in drugi pravni
                            akti zagotavljajo dobrine, ki jih varujejo človekove pravice in
                            svoboščine ter da so posamezniki in drugi pravni subjekti pravno
                            varovani pred nedopustnimi posegi države.</p>
                        <p>Pojem pravne države obsega poleg navedenega še številna druga
                            (pod)načela, ki so se v večstoletnem zgodovinskem razvoju uveljavila v
                            zahodni pravni kulturi in jih v sodobnem času prevzemajo tudi nekateri
                            drugi deli sveta. Če povzamemo in dopolnimo povedano, zajema pravna
                            država (pod)načela ustavnosti in zakonitosti, pravičnosti,
                            sorazmernosti, varstva človekovih pravic in svoboščin, delitve oblasti,
                            vezanosti vseh vej oblasti na zakon, javnosti ter jasnosti in določnosti
                            prava, neodvisnosti sodnikov in sodstva, prepovedi povratne veljave
                            pravnih predpisov itd.. Abstraktna ustavna formulacija pravne države
                            omogoča ustavnemu sodišču, da se pri ocenjevanju ustavnosti zakonov
                            oziroma njihovih posameznih določb sklicuje tudi neposredno na ustavno
                            načelo pravne države. Pri tem lahko ustavno sodišče (seveda pa tudi
                            drugi državni organi) opre svojo odločitev bodisi na omenjena in druga
                            izrecno zapisana ustavna načela oziroma določbe, ki so izraz načela
                            pravne države, ali pa na tista (pod)načela pravne države, ki sicer niso
                            izrecno zapisana v ustavi, predstavljajo pa splošno priznane
                            pravno-civilizacijske standarde demokratičnih držav. Tako npr. ustavno
                            sodišče pri presojanju ustavnosti zakonskih določb svoje odločitve
                            večkrat utemeljuje tudi z načeli, ki jih ustava izrecno ne navaja,
                            izhajajo pa iz omenjenih pravnih standardov (npr. načela pravne
                            varnosti, sorazmernosti ali jasnosti zakona).</p>
                        <p>Pravno državo je mogoče opredeliti tudi na pojmovno negativen način. To
                            pomeni, da pravna država ni in ne more biti takšna država, v kateri je
                            enostrankarski sistem ter v kateri temelji politični sistem na enotnosti
                            in ne na delitvi oblasti, v kateri je pravna negotovost ter prevladuje
                            politična in duhovna netoleranca, v kateri je pravo v službi tekoče
                            politike, v kateri vlada kakršnakoli oblika diktature, v kateri se ne
                            spoštujeta načeli ustavnosti in zakonitosti itd. Vse to pomeni, da je
                            pravna država združljiva le z moderno demokracijo in obratno. Pri
                            praktični oceni, ali je določeno državo mogoče opredeliti kot pravno
                            državo, pa je treba upoštevati vse navedene ter druge afirmativne in
                            negativne vidike ter v kompleksno prepletenem kvalitativnem in
                            kvantitativnem smislu integralno oceniti, kateri od njih
                            prevladujejo.</p>
                    </div>
                    <div>
                        <head>Načelo socialne države</head>
                        <p>V 2. členu ustave je Slovenija opredeljena tudi kot socialna država.
                            Načelo socialne države pomeni zahtevo po ustrezni skrbi države za
                            socialno varnost državljanov. Gre za ustavno določbo (načelo), ki je
                            programske narave in iz katere izhaja usmeritev, da mora država prevzeti
                            dejavno socialnovarstveno vlogo. Slovenska ustava tu sledi tistim
                            modernim ustavam, ki se zavedajo, da funkcija države ni zgolj v golem
                            (prisilnem) izvrševanju oblasti, pač pa mora država za zagotovitev
                            družbenega blagostanja v določeni meri tudi intervenirati v gospodarski
                            in širši družbeni sferi in biti torej tudi t. i. država blaginje (<hi
                                rend="italic">welfare state</hi>). Pri tem mora država oceniti, kako
                            postaviti ustrezno razmejitev med zagotovitvijo avtonomnega (zasebnega,
                            konkurenčnega) delovanja na področjih gospodarstva, šolstva, zdravstva,
                            socialnega varstva, kulture, športa in drugih družbenih dejavnosti ter
                            med neposrednim pravnim in drugačnim državnim oziroma javnim urejanjem
                            in usmerjanjem teh in drugih družbenih področij z namenom zagotavljanja
                            pomoči ter vsaj minimalnih socialnih, ekonomskih, kulturnih in drugih
                            standardov življenja za vse državljane. Praktično si mora država pri
                            opravljanju svoje ustavno določene socialne funkcije na vseh družbenih
                            področjih prizadevati, da ljudem zagotavlja ustrezno stopnjo blaginje
                            ter socialnega varstva in pomoči, pri čemer pa je seveda realno omejena
                            z obsegom državnih sredstev in družbenega bogastva ter s stopnjo
                            (ne)ozaveščenosti nosilcev politične oblasti in družbe o pomenu in
                            potrebi po zagotavljanju načela socialne države v praksi.</p>
                        <p>Država mora pri zagotavljanju svoje socialne funkcije posebno pozornost
                            nameniti področjem izobraževanja, zdravstva, kulture, varstva pri delu,
                            varstva družine, skrbi za starejše, pomoči invalidom, revnim in drugim
                            ranljivim skupinam, pomoči v primeru brezposelnosti itd. V teh primerih
                            gre pretežno za področja, na katerih država omogoča državljanom
                            materialno in nematerialno pomoč ter varstvo pod posebnimi, netržnimi
                            pogoji. Načelo socialne države iz 2. člena ustave je izpeljano v
                            nekaterih temeljnih socialnih pravicah, ki jih zagotavljajo ustrezne
                            določbe v okviru II. in III. poglavja ustave (III. poglavje ureja tudi
                            pomembna socialna razmerja). To so predvsem naslednje pravice: svoboda
                            dela (49. člen URS), pravica do socialne varnosti (50. člen), pravica do
                            zdravstvenega varstva (51. člen), pravice invalidov (52. člen), pravice
                            iz naslova varovanja družine (53. člen), pravice otrok (56. člen),
                            pravice iz naslova varstva dela (66. člen), pravice iz naslova socialne
                            funkcije lastnine (67. člen), pravica do zdravega življenjskega okolja
                            (72. člen).</p>
                    </div>
                    <div>
                        <head>Načelo samoodločbe</head>
                        <p>V prvem odstavku 3. člena ustave je določeno, da je Slovenija država vseh
                            svojih državljank in državljanov, ki temelji na trajni in neodtujljivi
                            pravici slovenskega naroda do samoodločbe. Ta</p>
                        <p>pravica slovenskega naroda je po svoji naravi trajna, kar je (kot
                            mednarodno priznano dejstvo) deklarirano že v ustavni preambuli, zato
                            njen vnos v normativni del ustave ni bil nujno potreben. Toda zapis
                            pravice do samoodločbe v ustavi je smiseln in koristen zato, ker v
                            obliki zavezujoče ustavne določbe odpravlja sleherni dvom v primeru
                            takšne razlage ustave, ki bi le-to obravnavala povsem ločeno od
                            preambule in morebiti slednji celo odrekala normativni pomen.</p>
                        <p>Glede na slovensko <hi rend="italic">nacionalno</hi> državo je treba v
                            zvezi s pravico slovenskega naroda do samoodločbe opozoriti, da ima
                            izraz <hi rend="italic">narod</hi> dva različna temeljna pomena. Po
                            starejšem, tradicionalnem razumevanju je narod specifična etnična
                            skupnost, neidentična z državo, po modernem, oziroma sodobnem
                            demokratičnem razumevanju pa je narod (kot nacija) entiteta, ki tvori
                            državo in se z njo identificira. Upoštevaje obe razumevanji je na prvi
                            pogled oziroma na videz lahko vprašljivo, kdo je nosilec pravice do
                            slovenske samoodločbe: ali so to Slovenci kot zgodovinsko-kulturna
                            etnična skupina ali pa Slovenci kot združenje vseh državljanov
                            Slovenije? Prevladujoči sodobni demokratični nacionalni koncept
                            državnosti govori v prid drugi razlagi, enako pa tudi 3. člen ustave, ki
                            kot konstitutivne subjekte slovenske države opredeljuje državljane in s
                            tem determinira Slovenijo kot nacionalno državo v modernem pomenu
                            besede.</p>
                    </div>
                    <div>
                        <head>Ljudska, državljanska in državna suverenost</head>
                        <p>Določba drugega odstavka 3. člena ustave podeljuje oblast ljudstvu. Gre
                            za načelo ljudske suverenosti, pri čemer nadaljevanje te ustavne
                            določbe, po kateri so le državljani upravičeni izvrševati to suverenost,
                            kaže, da je pravno konstituirana v bistvu le državljanska suverenost.
                            Državljansko načelo je pred tem izraženo že v prvem odstavku 3. člena,
                            po katerem je Slovenija država vseh svojih državljank in
                            državljanov.</p>
                        <p>To prepletanje ljudskega in državljanskega elementa pomeni, da ustava po
                            eni strani vzpostavlja demokratični princip suverenosti ljudstva, po
                            drugi strani pa znotraj tega principa uveljavlja že omenjeni moderni
                            demokratični princip po katerem se temeljna vez med ljudstvom ali
                            narodom na eni strani in državo na drugi strani vzpostavlja preko
                            statusa državljanstva. Na ta način je treba razumeti celotno določbo
                            drugega odstavka 3. člena, po katerem ima v Sloveniji oblast <hi
                                rend="italic">ljudstvo</hi>, pri čemer pa to oblast <hi
                                rend="italic">državljani</hi> izvršujejo neposredno in z volitvami,
                            po načelu delitve oblasti na zakonodajno, izvršilno in sodno.</p>
                        <p>Tako razumljeno načelo ljudske oziroma državljanske suverenosti je
                            relativno, saj ga je treba razumeti predvsem kot konstitutivni del
                            krožnega procesa pretakanja družbene moči. V vsakdanjem praktičnem
                            pogledu je kot nosilec politične in pravne moči <hi rend="italic"
                                >suverena država</hi> oziroma državna oblast. Toda v temelju oziroma
                            izhodišču je in ostaja nosilec oblasti ljudstvo, ki ima po eni strani
                            vrhovno pravico, da državno oblast (periodično) postavlja na volitvah,
                            ter po drugi strani pravico, da ji občasno na referendumu ali prek
                            drugih oblik neposredne demokracije postavlja izrecna politična ali
                            pravna navodila za njeno ravnanje. V tem smislu so ljudstvo oziroma
                            državljani resnični suveren, kajti v demokratičnem sistemu je odločanje
                            državne oblasti, vseskozi načelno pogojeno oziroma legitimirano z voljo
                            ljudstva oziroma državljanov. To voljo v predstavniškem sistemu izražajo
                            v prvi vrsti poslanci v parlamentu kot predstavniki ljudstva. Seveda pa
                            je, kot rečeno, v pravno-političnem vsakdanu odločilna predvsem
                            suverenost države kot takšne, kajti država v ožjem pomenu besede, tj.
                            kot organizacija vrhovne oblasti na državnem ozemlju, je s strani
                            ljudstva pooblaščeni aktualni nosilec suverenosti. Pri tem ima državna
                            suverenost dve dimenziji: notranja suverenost pomeni vrhovno, izvirno in
                            enotno oblast države nad vsemi subjekti na njenem državnem ozemlju,
                            zunanja suverenost države pa se kaže kot njena neodvisnost nasproti
                            drugim državam in mednarodnim organizacijam.</p>
                    </div>
                    <div>
                        <head>Načelo delitve oblasti</head>
                        <p>Na temelju drugega odstavka 3. člena ustave poteka izvrševanje oblasti
                            praviloma v posredni obliki, tj. preko izvoljenih in drugih državnih
                            organov, ki delujejo po načelu delitve državne oblasti. V tem pogledu so
                            državljani praviloma dejavni le občasno in posredno (volitve), seveda pa
                            lahko, kot rečeno, v določenih primerih sprejemajo oblastne odločitve
                            tudi neposredno (npr. zakonodajni referendum).</p>
                        <p>Delitev ali ločitev oblasti pomeni, da je državna oblast razdeljena
                            oziroma ločena na zakonodajno, izvršilno in sodno vejo. Država sicer še
                            vedno deluje kot organizacijska celota, vendar pa se njene temeljne
                            naloge institucionalno, organizacijsko, personalno in funkcionalno
                            delijo med različne organe. Zakonodajno vejo oblasti predstavljata v
                            Sloveniji državni zbor in državni svet. Državni zbor je kot splošno
                            predstavniško telo, ustavodajalec in zakonodajalec, državni svet pa je
                            zastopstvo različnih družbenih interesov, ki z državnim zborom deloma
                            oziroma v omejeni meri sodeluje pri zakonodajni dejavnosti. Oba državna
                            organa tvorita slovenski parlament, v katerem so pristojnosti državnega
                            sveta kot drugega doma v primerjavi s pristojnostmi državnega zbora
                            bistveno ožje in šibkejše. Izvršilno vejo oblasti predstavljata vlada,
                            ki je hkrati vrh upravne oblasti v državi, in deloma predsednik
                            republike, sodno vejo oblasti pa predstavljajo redna in specializirana
                            sodišča, na čelu katerih je vrhovno sodišče.</p>
                        <p>Nekaterih ustavno določenih državnih organov ni mogoče enostavno
                            razvrstiti v eno od navedenih treh vej oblasti, saj opravljajo
                            specifične nadzorne in druge funkcije (npr. računsko sodišče, centralna
                            banka ali varuh človekovih pravic). Poseben položaj v sistemu delitve
                            oblasti ima ustavno sodišče, ki je na eni strani pristojno predvsem za
                            odločanje o ustavnosti zakonov, na drugi strani pa odloča tudi o
                            ustavnih pritožbah v zvezi s kršitvami temeljnih človekovih pravic. V
                            prvem primeru lahko ustavno sodišče razveljavlja zakonske določbe, ki so
                            v nasprotju z ustavo, zato deluje v tem pogledu kot t. i. negativni
                            zakonodajalec (pozitivni zakonodajalec, tj. tisti, ki zakone sprejema,
                            je državni zbor). V drugem primeru pa ustavno sodišče v okviru varstva
                            človekovih pravic presoja in po potrebi razveljavlja odločbe sodišč,
                            zaradi česar predstavlja v tem okviru tudi vrh sodne veje oblasti.</p>
                        <p>Delitev državne oblasti je prvina demokratičnega sistema in pravne
                            države, kajti v konkretni izpeljavi tega načela so zagotovljeni tudi
                            mehanizmi zavor in ravnovesij, ki omogočajo in narekujejo medsebojni
                            nadzor in omejevanje navedenih treh vej državne oblasti. Ti mehanizmi so
                            še posebej pomembni v razmerju med državnim zborom in vlado, kjer lahko
                            državni zbor npr. preko institutov poslanskih vprašanj, interpelacije,
                            nezaupnice vladi ali ustavne obtožbe predsednika vlade ali ministrov
                            nadzira delo vlade oziroma uveljavlja njeno odgovornost za izvrševanje
                            ustave in zakonov ter za oblikovanje in izvrševanje politik, po drugi
                            strani pa lahko tudi vlada s postavitvijo vprašanja svoje zaupnice
                            izvaja pritisk na delo parlamenta oziroma zagotavlja kontinuiteto svoje
                            politične usmeritve.</p>
                        <p>Bistvo načela delitve oblasti je v preprečevanju monopola političnega
                            odločanja in s tem tudi najrazličnejših zlorab, ki jih takšen monopol
                            prinaša. Vsaka od treh glavnih vej oblasti ima tako odrejen določen
                            prostor svojega delovanja in ne sme posegati v pristojnosti drugih vej.
                            Izvršilna oblast ne sme dobiti prevladujočega vpliva na zakonodajno in
                            (pravo)sodno oblast, medtem ko zakonodajna veja oblasti ne sme
                            neposredno posegati v delo sodne in izvršilne veje, kar pomeni, da isti
                            organ (parlament) ne sme hkrati sprejemati in izvrševati zakonov ter
                            soditi po njih. Za sodno vejo oblasti je v sistemu delitve oblasti
                            ključnega pomena, da je neodvisna od zakonodajne in izvršilne oblasti,
                            oziroma da je vezana zgolj na ustavo in zakone, kajti le tako lahko
                            zagotavlja nepristransko pravno varstvo pravic posameznikov in drugih
                            pravnih subjektov.</p>
                    </div>
                    <div>
                        <head>Slovenija kot ozemeljsko celovita in enotna (unitarna) država</head>
                        <p>Ustava v 4. členu določa, da je Slovenija ozemeljsko enotna in nedeljiva
                            država. S tem je opredeljena ozemeljska (teritorialna) prvina državne
                            suverenosti. Notranji vidik te suverenosti se kaže v tem, da je država v
                            okviru svojih državnih meja (te so opredeljene v II. razdelku Temeljne
                            ustavne listine) nosilka vrhovne, izvirne, samostojne in enotne oblasti,
                            medtem ko se zunanja suverenost države kaže kot njena politična in
                            pravna neodvisnost nasproti drugim državam ter mednarodnim
                            organizacijam.</p>
                        <p>Iz 4. člena ter iz celotne zasnove ustave izhaja, da je Slovenija enotna
                            država tudi z vidika svoje političnoteritorialne organizacije oziroma
                            državne ureditve. To pomeni, da Slovenija ni sestavljena oziroma zvezna
                            (federalna) država, saj njeni organi uresničujejo državno suverenost
                            oziroma oblastne funkcije na celotnem ozemlju in tvorijo tako enoten
                            organizacijski sistem. V enotni (unitarni) državi veljajo praviloma na
                            celotnem ozemlju predpisi zgolj ene države, kar praktično pomeni, da
                            velja v državi samo ena ustava, da obstajajo le zakoni, ki jih sprejema
                            en državni zakonodajni organ, da predstavlja država enotno ekonomsko in
                            carinsko področje, da se uporablja enotna valuta, da obstaja enotno
                            državljanstvo itd. Za federalne države (npr. Avstrija, Nemčija, Švica,
                            ZDA, Kanada) je v nasprotju s tem značilno, da imajo praviloma posamezne
                            federalne enote, kljub dejstvu, da je temeljni nosilec suverenosti zveza
                            (federacija) kot takšna, tudi lastno zakonodajo, nekatere pa celo svoje
                            ustave (tudi v bivši SFR Jugoslaviji so imele posamezne republike svoje
                            ustave), ter specifično ureditev nekaterih prej navedenih področij.
                            Seveda pa so takšne posebne ureditve federalnih enot v ključnih skupnih
                            zadevah podrejene zvezni ustavni in zakonski ureditvi.</p>
                        <p>Čeprav je Slovenija enotna (unitarna) država, ustava v podpoglavju o
                            lokalni samoupravi (v okviru V. poglavja) dopušča oblikovanje različnih
                            lokalnih samoupravnih enot (občine, pokrajine in druge samoupravne
                            lokalne skupnosti). Toda te oblike lokalne samouprave zaradi svojega
                            izvora in samoupravnega značaja ne predstavljajo izvirnih državotvornih
                            delov, kar pomeni, da seveda nimajo značaja federalnih enot.</p>
                        <p>Ob vsem tem je treba poudariti, da je Republika Slovenija 1. maja 2004 z
                            vstopom v Evropsko unijo (EU) na to mednarodno organizacijo prenesla v
                            izvrševanje del svoje suverenosti, kar v precejšnji meri relativizira
                            nekatere doslej predstavljene ugotovitve o slovenski državni
                            suverenosti. Že v procesu večletnih priprav na vključitev Slovenije v EU
                            se je v slovenski politični in pravni zavesti postopoma izkristaliziralo
                            dejstvo, da vstop Slovenije v EU terja delni prenos izvrševanja
                            slovenske državne suverenosti na (institucije) EU, kar pomeni odstop od
                            predstavljene ureditve slovenske ustave iz leta 1991, po kateri je
                            Slovenija suverena država, ki temelji na oblasti (slovenskega) ljudstva
                            oziroma državljanov Slovenije. Zaradi tega je v začetku leta 2003
                            državni zbor dopolnil ustavo z novim 3.a členom, s katerim je vzpostavil
                            nujno ustavno podlago za delni prenos slovenske državne suverenosti na
                            EU. Značilnosti te dopolnitve ustave so zaradi njihovega posebnega
                            značaja in pomena nekoliko obširneje pojasnjene v nadaljevanju.</p>
                    </div>
                    <div>
                        <head>Ustavna podlaga za delni prenos suverenosti na mednarodne organizacije
                            in za vstop v obrambne zveze</head>
                        <p>Zaradi zagotovitve ustavnopravne podlage za vstop Republike Slovenije v
                            EU je državni zbor 27. februarja 2003 sprejel Ustavni zakon o spremembah
                            I. poglavja ter 47. in 68. člena Ustave Republike Slovenije – UZ3a, 47,
                            68, Ur. l. RS, št. 24/2003 (v nadaljnjem besedilu: ustavni zakon), ki je
                            bil razglašen in uveljavljen 7. marca 2003. Ključna vsebina ustavnega
                            zakona je v novem 3.a členu ustave, ki pomeni bistven premik v
                            razumevanju slovenske ustavnosti in suverenosti, saj Sloveniji omogoča
                            prenos izvrševanja dela suverenih pravic na mednarodne organizacije, v
                            prvi vrsti na EU, ter s tem ustavi deloma odreka tisto lastnost oziroma
                            dimenzijo, ki ji je bila v klasičnem državnopravnem duhu pripisana ob
                            njenem sprejetju 23. 12. 1991. Takrat je bila namreč slovenska državna
                            suverenost, ki je bila ustavnopravno vzpostavljena že s sprejemom
                            Temeljne ustavne listine, pravno in simbolično utrjena prav s sprejemom
                            oziroma razglasitvijo ustave.</p>
                        <p>Ustavi Republike Slovenije so bili od njenega sprejema dalje kot
                            najvišjemu pravnemu aktu v Sloveniji podrejeni vsi drugi pravni akti. S
                            sprejemom novega 3.a člena ustave, ki omogoča omenjeni prenos
                            izvrševanja dela suverenosti na mednarodne organizacije, pa je bila
                            dopuščena možnost, da se Slovenija deloma odreče takšnemu pojmovanju
                            ustave, kajti z navedenim členom je ustavnopravno opredeljena možnost
                            pristopa k EU in drugim mednarodnim organizacijam, katerih pravna
                            ureditev se lahko v Sloveniji v različnih vidikih uveljavlja tudi ne
                            glede na določbe slovenske ustave in zakonodaje. Določba 3.a člena torej
                            omogoča slovensko prostovoljno omejitev izvrševanja lastne suverenosti,
                            pri čemer pa to seveda v povezavi z EU pomeni uresničitev dolgo hotenega
                            in načrtovanega vstopa Slovenije v evropsko skupnost demokratičnih
                            držav, s katerimi želi Slovenija tudi v prihodnje združeno sodelovati in
                            usmerjati razvoj.</p>
                        <p>V ustavni razpravi glede sprejema 3.a člena ustave se je zastavljalo
                            vprašanje, ali naj ga ustavodajalec oblikuje na abstrakten oziroma
                            splošen način (t. i. abstraktni pristop) ali na konkreten oziroma
                            posamičen način (t. i. konkretni pristop). Abstraktni pristop naj bi le
                            na splošno opredelil mednarodne organizacije, na katere Slovenija lahko
                            prenaša izvrševanje dela suverenih pravic, konkretni pristop pa naj bi
                            izrecno poimenoval EU in morebitne druge mednarodne organizacije, na
                            katere se nanaša 3.a člen, pri čemer naj bi ta člen vseboval tudi
                            natančnejše določbe o posameznih prvinah prenosa suverenosti. V ustavni
                            razpravi se je v njeni sklepni fazi ponujala tudi možnost t. i.
                            kombiniranega pristopa, ki je povezoval oba prej navedena pristopa, in
                            sicer na eni strani z izrecno navedbo EU ter z nekaterimi natančnejšimi
                            opredelitvami prenašanja suverenih pravic, ki bi bile (tj. opredelitve)
                            seveda možne tudi v okviru abstraktnega ali konkretnega pristopa (primer
                            takšne natančnejše opredelitve je bila npr. zamisel, da naj bi o
                            prvotnem oziroma temeljnem prenosu suverenosti na EU državni zbor
                            sprejel odločitev z dvotretjinsko večino glasov vseh poslancev, o
                            nadaljnjih spremembah pogodbenih podlag EU, ki posegajo v ustavno
                            ureditev Republike Slovenije, pa naj bi odločal z večino glasov vseh
                            poslancev), na drugi strani pa je kombinirani pristop vseboval tudi
                            izrecno navedbo možnosti, da Slovenija z mednarodno pogodbo, ki jo
                            ratificira državni zbor z dvotretjinsko večino glasov vseh poslancev,
                            prenese izvrševanje posameznih suverenih pravic na druge mednarodne
                            organizacije in na mednarodna sodišča, katerih ureditev je v skladu z
                            načeli demokracije in pravne države ter z varstvom človekovih pravic,
                            kakršno je zagotovljeno s slovensko ustavo. Državni zbor (ustavodajalec)
                            se je končno odločil, da sprejme abstraktni pristop, pri čemer je hkrati
                            sprejel odločitev, da naj novi 3.a člen ustave izrecno uredi tudi
                            možnost vstopa Slovenije v obrambno zvezo z drugimi državami (v slednjem
                            primeru je bila mišljena predvsem priključitev Slovenije zvezi
                            NATO).</p>
                        <p>V zvezi s tem je treba poudariti, da abstraktni pristop, ki je sicer sam
                            po sebi strokovno utemeljen in je hkrati tudi zadostna podlaga za
                            članstvo Slovenije v EU in NATO, mnogih podrobnejših vprašanj izrecno ne
                            rešuje in zato v precejšnji meri prenaša odgovornost za ustrezno razlago
                            ustave na najvišje državne organe, ki so pristojni presojati pravno
                            naravo in pravne posledice vstopa Slovenije v EU in v druge mednarodne
                            povezave, kjer se lahko zastavljajo vprašanja prenosa izvrševanja dela
                            suverenih pravic (npr. Svet Evrope).</p>
                        <p>V prvem odstavku 3.a člena ustave je določeno, da lahko Slovenija z
                            mednarodno pogodbo, ki jo ratificira državni zbor z dvotretjinsko večino
                            glasov vseh poslancev, prenese izvrševanje dela suverenih pravic na
                            mednarodne organizacije, ki temeljijo na spoštovanju človekovih pravic
                            in temeljnih svoboščin, demokracije in načel pravne države ter vstopi v
                            takšne obrambne zveze, ki temeljijo na spoštovanju teh vrednot. S tem se
                            torej določa ustavnopravna možnost, da Slovenija na navedeni način
                            prenaša del suverenosti oziroma vstopa v obrambne zveze, pri čemer se
                            kot pogoj za to postavljajo vrednote, ki so položene že tudi v temelje
                            naše ustavne ureditve. Te vrednote imajo predvsem funkcijo varovalk, na
                            katere bi se lahko Slovenija konkretno sklicevala v primeru, ko bi
                            mednarodna organizacija ali obrambna zveza iz prvega odstavka 3.a člena
                            v svojih temeljih odstopila od navedenih vrednot, pri čemer bi lahko
                            takrat naši najvišji državni organi (v končni instanci predvsem ustavno
                            sodišče) tudi zavrnili uporabo določenih pravnih aktov oziroma odločitev
                            takšnih organizacij, v skrajnem primeru pa bi lahko zaradi takšnih
                            odstopanj Slovenija sprejela celo odločitev o izstopu iz mednarodne
                            organizacije. Seveda pa navedene varovalke nimajo takšne intenzitete
                            oziroma moči, da bi bilo npr. mogoče na njihovi podlagi zavračati
                            uporabo posameznih aktov ali določb primarne ali sekundarne zakonodaje
                            EU, ki bi bila v nasprotju z našo ustavo, kajti vse dokler EU ali druga
                            mednarodna organizacija, na katero Slovenija prenese v izvrševanje del
                            suverenosti, kot celota pretežno temelji na zgoraj navedenih vrednotah,
                            morajo slovenski državni organi in drugi subjekti v Sloveniji dosledno
                            spoštovati pravni red takšne organizacije.</p>
                        <p>Drugi odstavek 3.a člena ustave ureja referendum o vstopu v mednarodne
                            organizacije in obrambne zveze iz prvega odstavka istega člena. Določba
                            tega drugega odstavka vnaša v ustavo dodatno, tj. novo in posebno vrsto
                            referenduma (referendum <hi rend="italic">sui generis</hi>), pri čemer
                            je ta referendum po svoji naravi fakultativen – državnemu zboru je torej
                            dana možnost, da se po lastni presoji odloči za razpis takšnega
                            referenduma. Za ta referendum je določena pravna obveznost njegovega
                            izida, nedopustnost njegove ponovitve v zvezi z zakonom o ratifikaciji
                            mednarodne pogodbe ter pravilo, da se pri ugotavljanju njegovega izida
                            upoštevajo zgolj veljavni glasovi tistih, ki so glasovali. Po svoji
                            naravi je ta referendum predhoden, kajti državni zbor ga lahko razpiše
                            le pred ratifikacijo mednarodne pogodbe, kar lahko torej stori že pred
                            podpisom takšne pogodbe, lahko pa tudi kasneje, vendar v vsakem primeru
                            pred sprejetjem zakona o ratifikaciji mednarodne pogodbe v državnem
                            zboru.</p>
                        <p>Vezanost na izid tega referenduma pomeni, da državni zbor v primeru
                            zavrnilne odločitve volivcev na referendumu ne sme ratificirati
                            mednarodne pogodbe o delnem prenosu suverenosti na mednarodne
                            organizacije oziroma o vstopu Slovenije v obrambno zvezo. Vendar pa
                            takšen izid referenduma državnemu zboru ne onemogoča ponovnega razpisa
                            takšnega referenduma o isti stvari, pri čemer je lahko seveda ponovni
                            referendum resnično politično upravičen le ob bistveno spremenjenih
                            razmerah oziroma okoliščinah, ki dejansko upravičujejo takšno ponovitev
                            ljudskega odločanja (ta in podobna vprašanja so prenesena v zakonsko
                            urejanje). V vsakem primeru pa določba drugega odstavka 3.a člena
                            prepoveduje razpis zakonodajnega referenduma glede zakona o ratifikaciji
                            mednarodne pogodbe, če je bil predhodno že izveden referendum iz drugega
                            odstavka 3.a člena.</p>
                        <p>Določba tretjega odstavka 3.a člena določa, da se pravni akti in
                            odločitve, sprejeti v okviru mednarodnih organizacij, na katere
                            Slovenija prenese izvrševanje dela suverenih pravic, v Sloveniji
                            uporabljajo v skladu s pravno ureditvijo teh organizacij. Ta določba
                            bistveno presega ureditev iz 8. člena ustave, ki zahteva skladnost
                            zakonov in drugih predpisov s splošno veljavnimi načeli mednarodnega
                            prava in z mednarodnimi pogodbami, ki obvezujejo Slovenijo, saj za
                            primere vključenosti Slovenije v mednarodne organizacije iz prvega
                            odstavka 3.a člena (seveda je tu mišljena v prvi vrsti EU) predpisuje
                            podrejenost slovenske pravne ureditve pravnim aktom in odločitvam teh
                            mednarodnih organizacij. To sedaj, ko je Slovenija članica EU, pomeni,
                            da ima tako primarna kot sekundarna zakonodaja EU, vključno z
                            odločitvami Evropskega sodišča, v Sloveniji primarno veljavo, kar
                            pomeni, da se mora pred njo umakniti celo slovenska ustava. Seveda pa je
                            to praktično oziroma neposredno pomembno le na področjih, kjer je
                            Slovenija, v skladu z izključnimi in deljenimi pristojnostmi EU, v
                            celoti ali v posameznih vidikih dolžna neposredno spoštovati pravo EU. Z
                            določbo tretjega odstavka 3.a člena se torej utemeljuje spoštovanje
                            načel pravnega reda EU (predvsem primarnost, neposredno učinkovanje in
                            avtonomnost prava EU), seveda pa tudi spoštovanje pravnih norm drugih
                            mednarodnih organizacij, na katere je Slovenija v izvrševanje prenesla
                            del svoje suverenosti (tako so npr. za Slovenijo kot članico Sveta
                            Evrope zavezujoče tudi odločitve Evropskega sodišča za človekove pravice
                            v Strasbourgu).</p>
                        <p>Četrti odstavek 3.a člena določa, da mora vlada v postopkih sprejemanja
                            pravnih aktov in odločitev v navedenih mednarodnih organizacijah sproti
                            obveščati državni zbor o predlogih takih aktov in odločitev ter o svoji
                            dejavnosti. Nadalje je določeno, da lahko državni zbor o tem sprejema
                            stališča, vlada pa jih upošteva pri svojem delovanju, pri čemer je
                            podrobnejša ureditev teh razmerij prenesena na zakon, ki ga je državni
                            zbor v skladu z določbo četrtega odstavka 3.a člena sprejel z
                            dvotretjinsko večino glasov navzočih poslancev.</p>
                        <p>V ustavni razpravi glede 3.a člena se je posebej zastavilo vprašanje, ali
                            naj ta člen vsebuje določbo, ki bi opredelila postopek izstopa iz
                            mednarodne organizacije, na katero je Slovenija prenesla izvrševanje
                            dela suverenih pravic, ter postopek izstopa iz obrambne zveze.
                            Ustavodajalec je vključitev takšne določbe v ustavo ocenil kot
                            nepotreben in neprimeren, pri čemer pa je (v obrazložitvi predloga
                            ustavnega zakona) izrecno poudaril, da je izstop Slovenije iz EU ali
                            kake druge mednarodne organizacije, na katero je Slovenija prenesla del
                            suverenosti, vedno mogoč na temelju ustavno določene in mednarodno
                            priznane pravice do samoodločbe ter na podlagi ustavno deklariranega
                            dejstva, da je Slovenija suverena država, ki lahko svoje suverene
                            pravice, ki jih je delno prenesla v izvrševanje na določeno mednarodno
                            organizacijo, po lastni demokratični odločitvi vedno prevzame nazaj v
                            svoje izvrševanje. Seveda je ob tem mogoče, da takšna mednarodna
                            organizacija že tudi sama izrecno predvidi možnost ter način oziroma
                            postopek izstopa njenih članic (držav). Prav tako lahko seveda Slovenija
                            izstopi tudi iz obrambne zveze (npr. zveze NATO), kjer pa za izstop
                            praviloma zadostuje že njena odločitev, da po ustaljenih načelih in
                            pravilih mednarodnega prava odstopi od mednarodne pogodbe, s katero je
                            pristopila k takšni zvezi. Nenazadnje je ob tem pomembno tudi stališče
                            ustavodajalca (iz obrazložitve predloga ustavnega zakona), da je z
                            vidika razlage ustave treba razumeti, da bo državni zbor, če bi v
                            prihodnosti odločal o izstopu iz navedenih mednarodnih organizacij ali
                            obrambnih zvez, moral svojo dokončno odločitev o tem sprejeti z
                            dvotretjinsko večino glasov vseh poslancev, tj. z enako zahtevno večino,
                            kot je v skladu s prvim odstavkom 3.a člena ustave potrebna za odločitev
                            o vstopu. Pri tem bi imel državni zbor v skladu z drugim odstavkom 3.a
                            člena na voljo tudi možnost razpisa referenduma o takšni odločitvi.</p>
                    </div>
                    <div>
                        <head>Varstvo človekovih pravic in temeljnih svoboščin</head>
                        <p>Ustava v prvem odstavku 5. člena določa, da država na svojem ozemlju
                            varuje človekove pravice in temeljne svoboščine. To temeljno načelo je
                            vsebinsko izpeljano predvsem v II. poglavju ustave, ki vsebuje določbe o
                            posameznih človekovih pravicah (glej poseben prispevek o človekovih
                            pravicah in temeljnih svoboščinah), ter deloma v III. ustavnem poglavju,
                            ki ureja temelje gospodarskih in socialnih razmerij (glej poseben
                            prispevek na to temo). Zagotavljanje človekovih pravic in temeljnih
                            svoboščin je temeljna prvina pravne in demokratične države, zato sta
                            ustavna ureditev teh pravic in zagotovitev mehanizmov za njihovo varstvo
                            še posebej izpostavljeni oziroma poudarjeni prvini slovenske ustavne
                            ureditve.</p>
                    </div>
                    <div>
                        <head>Varstvo pravic italijanske in madžarske narodne skupnosti ter skrb
                            države za Slovence po svetu</head>
                        <p>V 5. členu ustava določa, da država na svojem ozemlju varuje in
                            zagotavlja pravice avtohtone italijanske in madžarske narodne skupnosti
                            (to varstvo je podrobneje opredeljeno predvsem v 64. členu ustave).
                            Nadalje določa, da država skrbi za avtohtone slovenske narodne manjšine
                            v sosednjih državah in za slovenske izseljence in zdomce ter pospešuje
                            njihove stike z domovino. V drugem odstavku istega člena je tudi izrecno
                            določeno, da lahko Slovenci brez slovenskega državljanstva uživajo v
                            Sloveniji posebne pravice in ugodnosti, katerih vrsto in obseg določa
                            zakon. V tem pogledu gre lahko za dve vrsti pravic in ugodnosti: prvič,
                            za takšne ki na splošno v Sloveniji niso zagotovljene tujcem, vendar jih
                            velja posebej priznati osebam, ki sicer imajo tuje državljanstvo, vendar
                            so po narodnem poreklu Slovenci; drugič, za takšne, ki zaradi posebej
                            utemeljenih razlogov v določenih primerih privilegirajo Slovence brez
                            slovenskega državljanstva tudi nasproti slovenskim državljanom.</p>
                    </div>
                    <div>
                        <head>Skrb za naravno in kulturno bogastvo ter za skladen civilizacijski
                            razvoj Slovenije</head>
                        <p>V prvem odstavku 5. člena ustave je določeno, da država skrbi za
                            ohranjanje naravnega bogastva in kulturne dediščine ter ustvarja
                            možnosti za skladen civilizacijski in kulturni razvoj Slovenije. Ta
                            načelna določba zavezuje državne organe, da na temelju te in drugih
                            ustavnih določb z zakoni, drugimi pravnimi akti ter z različnimi
                            projekti in praktičnimi aktivnostmi zagotavljajo oziroma spodbujajo
                            takšno varstvo in razvoj.</p>
                    </div>
                    <div>
                        <head>Slovenski državni in narodni simboli</head>
                        <p>V 6. členu ustave so določeni slovenski državni simboli. Glede državnega
                            grba in zastave je določba ustave identična z vsebino amandmaja C (100)
                            k ustavi iz leta 1974 (Ur. l. RS, št. 1/91, z dne 25. junija 1991).
                            Zastava Republike Slovenije je belo-modro-rdeča slovenska narodna
                            zastava z grbom Slovenije v levem zgornjem delu. Grb je v ustavi
                            podrobneje opisan. Himna Slovenije je Prešern-Premrlova Zdravljica.
                            Uporabo grba, zastave in himne ureja poseben zakon.</p>
                    </div>
                    <div>
                        <head>Ločitev države in verskih skupnosti</head>
                        <p>S 7. členom ustave je vzpostavljeno načelo ločenosti države in verskih
                            skupnosti (t.i. načelo laičnosti države). V svetu so odnosi med državo
                            na eni strani in cerkvami oziroma verskimi skupnostmi na drugi strani
                            urejeni predvsem na tri načine: 1) V režimu državne cerkve je ena cerkev
                            proglašena za državno in zato le ta cerkev uživa določene ugodnosti
                            (privilegije) s strani države. Ostale cerkve oziroma verske skupnosti
                            niso prepovedane, vendar jim država praviloma ne daje posebne finančne
                            in drugačne podpore oziroma pomoči za njihovo delovanje. Takšne ureditve
                            so predvsem značilne za muslimanske države ter za posamezne
                            južnoameriške države, v Evropi pa ima takšno ureditev Anglija. 2) V
                            režimu priznanih cerkva so vse cerkve svobodne, vendar pa država posebej
                            priznava samo nekatere izmed njih. Država se sicer ne vmešava v
                            delovanje priznanih cerkva oziroma s pravnimi akti ne ureja ničesar
                            glede njihove organizacije in delovanja, prepoveduje pa izkoriščanje
                            verskih čustev v politične namene, opravlja določen nadzor nad njihovim
                            delovanjem, jim daje materialno pomoč ter ureja razmerja z njihovimi
                            centralami v tujini (npr. v primeru katoliške cerkve sklene država z
                            Vatikanom posebno pogodbo, t. i. konkordat). 3) V režimu ločitve cerkve
                            od države se štejejo cerkve za zasebne ustanove, v katerih delo se
                            država ne vmešava, po drugi strani pa tudi cerkvam oziroma verskim
                            skupnostim ni dovoljeno vmešavanje v državne zadeve. Vse cerkve oziroma
                            verske skupnosti imajo enakopraven položaj, ki se praviloma posebej
                            uredi tudi z zakonom, lahko pa država s posameznimi cerkvami ali
                            verskimi skupnostmi sklene tudi dodatne sporazume.</p>
                        <p>Kot rečeno, vzpostavlja Slovenija režim ločenosti države in verskih
                            skupnosti. V drugem odstavku 7. člena je ob tem določeno, da so verske
                            skupnosti enakopravne, njihovo delovanje pa je svobodno. Te precej
                            abstraktne določbe sicer načelno strogo razmejujejo državno sfero in
                            sfero delovanja različnih verskih skupnosti v Sloveniji, ob tem pa je
                            podrobnejša ureditev številnih vidikov razmerja med državo in verskimi
                            skupnostmi (tudi takšnih, kjer določenega stika ali celo sodelovanja med
                            državo in verskimi skupnostmi ni mogoče izključiti) prepuščena
                            zakonskemu in drugačnemu pravnemu urejanju.</p>
                    </div>
                    <div>
                        <head>Skladnost notranjega prava z mednarodnim pravom</head>
                        <p>V 8. členu ustave je določeno, da morajo biti zakoni in drugi predpisi v
                            skladu s splošno veljavnimi načeli mednarodnega prava in z mednarodnimi
                            pogodbami, ki obvezujejo Slovenijo. Nadalje je določeno, da se
                            ratificirane in objavljene pogodbe uporabljajo neposredno. Ob tem
                            ostajajo seveda, zgolj upoštevaje določbo 8. člena ustave, ustavna
                            določila vrh državnega pravnega sistema. Splošno veljavna načela
                            mednarodnega prava ter s strani Slovenije ratificirane pogodbe je mogoče
                            na podlagi tega člena šteti (tudi) za naše notranje pravo.</p>
                        <p>Že pred sprejemom ustave je bilo v različnih dokumentih in političnih
                            izjavah poudarjeno, da naj Slovenija kot suverena država postane
                            polnopravna in enakopravna članica mednarodne skupnosti in mednarodnih
                            integracij. Navedeno ustavno načelo, s katerim se Slovenija zavezuje
                            spoštovati mednarodno pravo, je zato seveda pogoj in jamstvo za pravno
                            urejeno vključevanje Slovenije v različne mednarodne politične in pravne
                            organizacije in integracije, pri čemer pa je, kot je bilo že pojasnjeno,
                            slovenska vključitev v EU specifičen primer, za katerega je moral
                            ustavodajalec ustvariti posebno ustavno podlago v 3.a členu ustave.</p>
                        <p>Ustava podeljuje torej v hierarhiji pravnih aktov pomembno mesto načelom
                            mednarodnega prava in ratificiranim mednarodnim pogodbam. Pri tem pa
                            razlikuje med tistimi mednarodnimi pogodbami, ki jih ratificira državni
                            zbor (z njimi morajo biti v skladu zakoni), in tistimi, ki jih
                            ratificira vlada (z njimi morajo biti v skladu podzakonski predpisi in
                            drugi splošni akti) – člen 153/2 URS. Glede neposredne uporabe
                            mednarodnih pogodb v Sloveniji je treba končno še reči, da takšna
                            neposredna uporaba zaradi narave konvencijskih določb pogosto ni v
                            celoti mogoča (npr. ker je konvencijska določba preveč vsebinsko splošna
                            oziroma abstraktna ali pa ker ne določa sankcij za primere kršitev),
                            zato je v takšnih primerih za izvajanje mednarodne pogodbe le-to treba
                            podrobneje izpeljati v notranji zakonski in po potrebi tudi v
                            podzakonski ureditvi.</p>
                    </div>
                    <div>
                        <head>Načelo lokalne samouprave, glavno mesto države in uradni jezik v
                            Sloveniji</head>
                        <p>Z 9. členom ustave je v Sloveniji načelno zagotovljena lokalna
                            samouprava, ki jo posebej ureja prvo podpoglavje V. poglavja ustave. Za
                            glavno mesto države je določena Ljubljana (10. člen URS). Uradni jezik v
                            Sloveniji je slovenščina. Na območjih občin, v katerih živita
                            italijanska ali madžarska narodna skupnost, pa sta uradna jezika tudi
                            italijanščina ali madžarščina (11. člen URS).</p>
                    </div>
                </div>
            </div>
        </body>
    </text>
</TEI>
