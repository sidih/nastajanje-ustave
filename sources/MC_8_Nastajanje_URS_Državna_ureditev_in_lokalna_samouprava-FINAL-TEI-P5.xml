<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-20</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-21T16:30:06Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <head>Ustava Republike Slovenije: državna ureditev in lokalna samouprava</head>
                <docAuthor>Miro Cerar</docAuthor>
                <div>
                    <head>Državna ureditev</head>
                    <p>Ustavno poglavje o državni ureditvi (IV. poglavje) je relativno obsežno in
                        notranje zelo razčlenjeno. Ustava največji del tega poglavja namenja
                        državnemu zboru, državnemu svetu, predsedniku republike, vladi, sodstvu in
                        ustavnemu sodišču. To poglavje vsebuje med drugim tudi nekaj načelnih določb
                        o upravi, obrambi države, državnemu tožilstvu ter odvetništvu in notariatu.
                        Če se ob vsem tem omejimo le na nekatere temeljne značilnosti in razmerja
                        med glavnimi nosilci državne oblasti, vidimo, da je tu najpomembnejši odnos
                        med zakonodajno, izvršilno (izvršilnoupravno) in sodno vejo oblasti, poleg
                        tega pa ima poseben sistemski pomen tudi vloga ustavnega sodišča. V
                        nadaljevanju se predstavitev strnjeno osredotoča predvsem na nekatere
                        ključne vidike razmerij med najvišjimi državnimi organi.</p>
                    <p>Nosilec ustavodajne in zakonodajne oblasti je <hi rend="italic">državni
                            zbor</hi>, ki je predstavniško telo slovenskih državljanov. Sestavlja ga
                        90 poslancev, ki so izvoljeni v skladu s proporcionalnim volilnim sistemom,
                        praviloma na listah političnih strank. Ker je za vstop v državni zbor
                        predviden 4% volilni prag (člen 80/5 URS), posamezni neodvisni kandidati za
                        poslance praktično nimajo nobene možnosti, da bi bili izvoljeni v državni
                        zbor, kajti na državni ravni zgolj posamezni kandidat dejansko ne more
                        zbrati toliko glasov.</p>
                    <p>Državni zbor se voli praviloma za štiri leta (člen 81 URS). Poslanci imajo
                        reprezentativen in svoboden mandat, kar pomeni, da so po ustavi (tj. v
                        ustavnopravnem pogledu) predstavniki vsega ljudstva in niso vezani na
                        kakršnakoli navodila (seveda pa so vezani na ustavo, zakone in druge pravne
                        akte). Poslanci imajo torej načelno svobodo pri presojanju, koliko bodo
                        sledili stališčem političnih strank ali stališčem interesnih skupin in
                        drugih družbenih akterjev. Vendar pa se v praksi državnega zbora, podobno
                        kot to velja za parlamente v drugih demokratičnih državah, poslanci v
                        pretežni meri podrejajo stališčem svojih strank oziroma njihovih vrhov, pri
                        čemer je to po eni strani logična posledica njihove privrženosti programskim
                        ciljem in politikam njihovih strank, po drugi strani pa je takšno podrejanje
                        delno tudi odraz t.i. partitokracije, ki je značilna za vse države, v
                        katerih sta uveljavljena politični pluralizem in predstavniški sistem. Tu
                        velja še dodati, da poslanci uživajo poslansko imuniteto, ki se nanaša na
                        izvzem od njihove kazenske odgovornosti, ne pa tudi na izvzem od
                        odgovornosti za civilnopravne in druge kršitve zakonov (glej člen 83
                        URS).</p>
                    <p>Ustavodajalec v ustavi ni v celoti (taksativno) določil pristojnosti
                        državnega zbora, saj je v času sprejemanja ustave menil, da se bosta celoten
                        obseg in vsebina teh pristojnosti postopno dograjevala na podlagi
                        parlamentarne prakse, seveda v skladu z ustavo. Toda najpomembnejše
                        pristojnosti državnega zbora določa že ustava, ki pa teh pristojnosti ne
                        navaja pregledno na enem mestu, marveč v različnih določbah v povezavi z
                        različnimi ustavnimi institucijami. Med najpomembnejšimi pristojnostmi
                        državnega zbora, <hi rend="italic">ki jih določa že ustava</hi>, so predvsem
                        naslednje:</p>
                    <list rend="unordered">
                        <item>spreminjanje ustave (168. in 169. člen URS), </item>
                        <item>sprejemanje zakonov (86., 87. in 89 člen),</item>
                        <item>ratificiranje mednarodnih pogodb (86. in 153. člen),</item>
                        <item>razpis zakonodajnega in ustavodajnega referenduma (90. in 170.
                            člen),</item>
                        <item>razglasitev izrednega ali vojnega stanja in odločanje o uporabi
                            obrambnih sil (92. člen),</item>
                        <item>volitve predsednika vlade (111. člen), </item>
                        <item>imenovanje ministrov (112. člen),</item>
                        <item>odločanje o nezaupnici vladi (116. člen),</item>
                        <item>odločanje o zaupnici vladi (117. člen),</item>
                        <item>odločanje o interpelaciji o delu vlade ali posameznega ministra (118.
                            člen),</item>
                        <item>vložitev obtožbe (t.i. <hi rend="italic">impeachment</hi>) zoper
                            predsednika države, predsednika vlade ali ministre pred ustavnim
                            sodiščem (109. in 119. člen),</item>
                        <item>uvedba parlamentarne preiskave o zadevah javnega pomena (93.
                            člen),</item>
                        <item>pristojnost zahtevati mnenje od predsednika republike o posameznem
                            vprašanju (107. člen),</item>
                        <item>pristojnost zahtevati mnenje od državnega sveta o posamezni zadevi
                            (97. člen),</item>
                        <item>volitve sodnikov (130. člen),</item>
                        <item>volitve petih članov sodnega sveta (131. člen), </item>
                        <item>imenovanje članov računskega sodišča (151. člen),</item>
                        <item>volitve ustavnih sodnikov (163. člen),</item>
                        <item>odločanje o imuniteti poslancev, sodnikov in sodnikov ustavnega
                            sodišča (83., 134. in 167. člen),</item>
                        <item>imenovanje guvernerja centralne banke Slovenije (152. člen). </item>
                    </list>
                    <p>K navedenemu je treba dodati, da sodi v pristojnost državnega zbora tudi
                        sprejemanje državnega proračuna. Čeprav to v ustavi ni izrecno določeno, ta
                        pristojnost logično in samoumevno izhaja iz konteksta ustavnih določb o
                        proračunu (148. člen) ter iz ustavno opredeljenega položaja državnega zbora
                        v sistemu delitve oblasti (pristojnost državnega zbora za sprejemanje
                        državnega proračuna je izrecno določena v poslovniku državnega zbora).</p>
                    <p>Nekatere dodatne pristojnosti državnega zbora so urejene še v različnih
                        zakonih in v poslovniku državnega zbora (pristojnosti za postavljanje
                        poslanskih vprašanj vladi, za sprejemanje nacionalnih programov, deklaracij
                        in resolucij, za volitve in imenovanja nekaterih nosilcev javnih funkcij
                        itd.).</p>
                    <p>Državni zbor sklepa, če je na njegovi seji navzoča večina poslancev. Zakone
                        in druge odločitve sprejema državni zbor z večino opredeljenih glasov
                        navzočih poslancev, kadar ni z ustavo ali z zakonom določena drugačna večina
                        (86. člen URS). Ustava predvideva posebno kvalificirano večino za sprejem
                        petih pomembnejših aktov. Z <hi rend="italic">dvotretjinsko večino glasov
                            vseh poslancev</hi> (kar je tudi zahtevana kvalificirana večina za
                        spremembo ustave) se sprejemata zakona, ki urejata volitve v državni zbor in
                        v državni svet (80. in 98. člen URS), medtem ko se zakon o referendumu,
                        poslovnik državnega zbora in zakon, ki ureja obrambo države sprejemajo z
                        <hi rend="italic" xml:space="preserve">dvotretjinsko večino glasov navzočih poslancev </hi>(90.,
                        94. in 124. člen URS). Po oceni ustavodajalca gre prav v teh primerih za
                        izjemno pomembne pravne akte, katerih sprejem terja višjo stopnjo
                        parlamentarnega konsenza. Z absolutno večino (<hi rend="italic">večina
                            glasov vseh poslancev</hi>) pa mora npr. državni zbor sprejeti zakon, o
                        katerem ponovno odloča po vloženem vetu s strani državnega sveta (člen 91/2
                        URS).</p>
                    <p>Po ustavi sta za oblikovanje večine pomembnejših političnih odločitev
                        pristojna državni zbor in vlada. <hi rend="italic">Predsednik
                        republike</hi>, ki je za dobo petih let voljen na neposrednih volitvah (ista
                        oseba je lahko izvoljena največ dvakrat zaporedoma – 103. člen URS), ima
                        poleg položaja vrhovnega poveljnika obrambnih sil z ustavo določene predvsem
                        reprezentativne in protokolarne pristojnosti (glej 107. člen URS), ki jih
                        zakonodaja širi tudi z nekaterimi iniciativnimi oziroma predlagalnimi
                        pristojnostmi (npr. predlaganje kandidatov za ustavne sodnike, za varuha
                        človekovih pravic ali za guvernerja centralne banke). Predsednik države
                        torej v <hi rend="italic" xml:space="preserve">formalnem </hi>pogledu nima
                        takšnih pristojnosti, s katerimi bi lahko neposredno in odločilno vplival na
                        oblikovanje politike in zakonodaje, zato je od konkretne osebe predsednika
                        republike odvisno, v kolikšni meri uspe s svojo dejansko moralno in
                        politično avtoriteto ter preko neformalnih poti vplivati na politične
                        odločitve zakonodajne in izvršilne oblasti.</p>
                    <p>Nekatere pristojnosti predsednika republike sicer dajejo vtis, da predsednik
                        lahko tudi formalno močneje posega v nekatera politična dogajanja, kar pa
                        drži le deloma oziroma v manjši meri. Tako npr. predsednik republike
                        državnemu zboru po parlamentarnih volitvah ali po padcu vlade predlaga v
                        izvolitev novega kandidata za predsednika vlade (mandatarja za sestavo
                        vlade). Vendar pa državni zbor na njegov predlog ni absolutno vezan, kajti
                        poslanci lahko sami predlagajo in izvolijo tudi druge kandidate (glej 111.
                        člen URS). Podobno je s predsednikovo izključno pristojnostjo za razpust
                        državnega zbora. Čeprav je takšna njegova pristojnost navidez močna, pa jo
                        lahko izvaja le v dveh situacijah, katerih nastanek je v celoti odvisen od
                        odločitev državnega zbora in vlade. Za prvo situacijo gre, ko po
                        parlamentarnih volitvah državni zbor ne uspe izvoliti mandatarja za sestavo
                        vlade (111. člen URS), za drugi primer pa gre, ko vlada v državnem zboru ne
                        dobi zaupnice, državni zbor pa ne uspe izvoliti novega mandatarja (117. člen
                        URS). V teh primerih predsednik republike ne more samostojno presojati, ali
                        je primerno razpustiti državni zbor, pač pa mora predsednik državni zbor
                        (avtomatično) razpustiti, če pride do ene od obeh navedenih situacij.</p>
                    <p><hi rend="italic">Vlada</hi> je temeljni nosilec izvršilne veje oblasti in
                        upravne dejavnosti, pri čemer sestavo in delovanje vlade ter število,
                        pristojnosti in organizacijo ministrstev ureja zakon. Predsednik vlade skrbi
                        za enotnost politične in upravne usmeritve vlade ter usklajuje delo
                        ministrov. Ustava vzpostavlja kolektivno odgovornost ministrov za delo vlade
                        ter individualno odgovornost ministra za delo svojega resorja (tj.
                        ministrstva ter upravnih organov in organizacij v njegovi sestavi) (114.
                        člen URS). Ustava je glede uveljavljanja politične odgovornosti vlade po
                        nemškem vzoru vzpostavila sistem t.i. <hi rend="italic">konstruktivne
                            nezaupnice</hi>. To pomeni, da lahko državni zbor vladi izglasuje
                        nezaupnico le tako, da hkrati z večino glasov vseh poslancev izvoli novega
                        predsednika vlade (116. člen URS). Ustavodajalec je sprejel ureditev
                        konstruktivne nezaupnice zato, da bi se izognil daljšim vladnim krizam v
                        smislu situacij, ko je vlada razrešena in ne more v celoti opravljati svojih
                        funkcij, državni zbor pa ne uspe kmalu izvoliti nove vlade. K takšni rešitvi
                        je ustavodajalca vodilo prepričanje, da je stabilnost vlade pomembna
                        vrednota, saj lahko močno prispeva k zagotovitvi kontinuiranega delovanja
                        družbenih (pod)sistemov.</p>
                    <p>Povsem specifičen državni organ je <hi rend="italic">državni svet</hi>, ki je
                        zastopstvo nosilcev socialnih, gospodarskih, poklicnih in lokalnih interesov
                        (96. člen URS). Državni svet, ki ga je ustavodajalec oblikoval v veliki meri
                        po zgledu na (nekdanji) Bavarski senat, ima 40 članov. Le-te volijo v skladu
                        z zakonom lokalne skupnosti (skupine občin) in različne interesne
                        organizacije (gospodarske zbornice, reprezentativni sindikati, poklicne
                        organizacije kmetov, obrtnikov in drugih samostojnih poklicev, univerze,
                        poklicne organizacije raziskovalcev, kulturnih in športnih delavcev itd.).
                        Državni svet torej ni voljen na splošnih in neposrednih volitvah, prav tako
                        pa se od državnega zbora bistveno razlikuje po tem, da ni sestavljen po
                        strankarskem principu (čeprav so v praksi vplivi političnih strank prisotni
                        tudi v delovanju državnega sveta).</p>
                    <p>Državni svet ima zakonodajno funkcijo, saj lahko državnemu zboru predlaga
                        sprejem zakonov, lahko mu daje mnenja v vseh fazah sprejemanja zakonov, pred
                        razglasitvijo zakona pa lahko zahteva, da državni zbor o zakonu še enkrat
                        odloča (odložilni veto) (97. člen URS). Vendar pa državni svet ni
                        zakonodajalec, kajti ta funkcija pripada izključno državnemu zboru. Kljub
                        temu, da lahko državni svet, poleg že omenjenih zadev, od državnega zbora
                        zahteva tudi uvedbo parlamentarne preiskave o zadevah javnega pomena ter
                        sprejema mnenja o vseh zadevah iz pristojnosti državnega zbora, državni svet
                        o nobeni od teh zadev z državnim zborom neposredno ne soodloča.</p>
                    <p>Takšna relativno šibka vloga državnega sveta slabi njegov položaj drugega
                        doma slovenskega parlamenta. Šibkost vloge državnega sveta je predvsem v
                        tem, da nima nikakršne iniciativne ali nadzorne vloge nad vlado in upravo
                        ter da ni neposredno vključen v odločanje v ustavodajnih, volilnih in drugih
                        postopkih iz pristojnosti državnega zbora, seveda z delno izjemo
                        zakonodajnega postopka, kjer ima državni svet iniciativno in korektivno
                        funkcijo. Kljub tako omejeni vlogi ter specifični sestavi državnega sveta,
                        je doslej v teoriji in praksi prevladalo mnenje, da je državni svet treba
                        šteti za drugi dom parlamenta, seveda z zelo omejeno funkcijo (t.i.
                        nepopolna dvodomnost).</p>
                    <p>Državni svet je bil z ustavo ustanovljen kot kompromisna rešitev med
                        zagovorniki enodomnosti in dvodomnosti slovenskega parlamenta. K njegovi
                        ustavni določitvi je pripomogla zamisel o koristnosti vključevanja
                        predstavnikov različnih družbenih interesov v sfero zakonodajnega odločanja,
                        kar je bil v določeni meri tudi odraz slovenske socialistične in samoupravne
                        ustavne tradicije iz prejšnjega sistema. Že v 50-ih letih prejšnjega
                        stoletja je namreč imela slovenska (republiška) skupščina dvodomno sestavo,
                        ki sta jo tvorila republiški zbor in zbor proizvajalcev (slednji je bil
                        voljen posredno, v različnih gospodarskih panogah). Po ustavi iz leta 1963
                        je imela slovenska skupščina najprej celo pet zborov, po sprejetju ustavnih
                        amandmajev leta 1969 pa le še štiri (republiški, gospodarski,
                        prosvetno-kulturni in socialno-zdravstveni zbor). Po ustavi iz leta 1974 in
                        vse do sprejema nove ustave leta 1991 so slovensko skupščino sestavljali
                        trije zbori: družbeno-politični zbor, zbor občin in zbor združenega dela. V
                        slednjega so bili poleg manjšega števila predstavnikov državnih organov in
                        enega predstavnika vojske vključeni delegati iz interesnih področij
                        gospodarstva, prosvete in kulture, sociale in zdravstva ter kmetijstva in
                        obrti.</p>
                    <p>Specifična sestava državnega sveta naj bi po prvotni zamisli iz ustavne
                        razprave tudi omejevala parlamentarno partitokracijo, saj naj bi interesne
                        skupine preko svojih predstavnikov v državnem svetu le-temu omogočile
                        pridobiti neposreden vpliv na zakonodajno delo državnega zbora. Ta vpliv je
                        v praksi manjši od takšnih pričakovanj, pri čemer pa se kot rečeno, ravno
                        nasprotno prvotni zamisli, pri delu in odločanju v okviru državnega sveta
                        pogosto opaža tudi vpliv političnih strank.</p>
                    <p>Glede <hi rend="italic">sodne veje oblasti</hi> ustava poudarja tiste vidike,
                        ki omogočajo neodvisnost sodniške funkcije. Čeprav je izvolitev sodnikov
                        neposredno odvisna od politike, saj sodnike voli državni zbor (130. člen
                        URS) (tudi tu gre za specifičen ostanek socialistične tradicije), pa je
                        sodniška funkcija opredeljena kot trajna (129. člen URS), pri čemer je njen
                        odvzem mogoč le v izjemnih primerih, ki jih določata ustava ali zakon (132.
                        člen URS). Trajnost sodniške funkcije omogoča sodnikom, da so bistveno bolj
                        neodvisni od morebitnih političnih pritiskov, kot je to veljalo v prejšnjem
                        socialističnem sistemu, kjer so bili sodniki zaradi sistema večkratne
                        reelekcije s strani političnih organov ter monopolne družbeno-politične
                        vloge vladajoče partije bistveno manj odporni na takšne pritiske. Sodniki so
                        po ustavi vezani le na ustavo in zakon (125. člen URS), seveda pa je za
                        resnično neodvisnost sodnikov in sodne veje oblasti v praksi pomembno, da so
                        za sodnike izvoljeni strokovno in moralno primerni kandidati, ter da so
                        hkrati zagotovljeni tudi ustrezni materialni pogoji za delo sodnikov in
                        sodišč.</p>
                    <p>Posebej pomembno vlogo v novem ustavnem sistemu ima <hi rend="italic">ustavno
                            sodišče</hi>. Ustavno sodišče je bilo v Sloveniji (in v SFR Jugoslaviji)
                        prvič konstituirano že z ustavo iz leta 1963, kar je bilo, glede na naravo
                        tedanjega političnega sistema, takrat veliko presenečenje in je v tujini
                        doživelo tudi priznanja, saj v drugih komunističnih sistemih do ustanovitve
                        te vrste sodstva takrat še ni prišlo. Vendar je to sodišče v svojem
                        delovanju še vedno ostajalo v okvirih tedanje socialistične ustavne ureditve
                        in uradne partijske ideologije. Poleg tega takratne pristojnosti ustavnega
                        sodišča le-temu praviloma niso omogočale, da bi lahko neposredno posegalo v
                        vsebino zakonov in drugih predpisov (npr. z razveljavitvijo posameznih
                        zakonskih določb). Pristojnosti ustavnega sodišča po novi ustavi so bistveno
                        močnejše, kar daje temu sodišču izjemen pomen tako na področju varstva
                        ustavnosti in zakonitosti, kot tudi na področju varstva človekovih
                        pravic.</p>
                    <p>Večino pristojnosti slovenskega ustavnega sodišča določa že neposredno
                        ustava, ki ob tem dopušča, da se z zakonom določijo tudi druge (dodatne)
                        pristojnosti tega organa. Pristojnosti ustavnega sodišča je mogoče
                        razčleniti v naslednje tri temeljne skupine:</p>
                    <list rend="unordered">
                        <item><hi rend="italic">Preventivna kontrola ustavnosti</hi>. Vpliv
                            francoskega modela preventivne ustavnosodne kontrole se izraža (le) v
                            pristojnosti ustavnega sodišča, da na predlog predsednika republike,
                            vlade ali najmanj tretjine poslancev v državnem zboru v postopku
                            ratifikacije mednarodnih pogodb izreka mnenja o skladnosti teh pogodb z
                            ustavo. Državni zbor je vezan na takšno mnenje ustavnega sodišča (člen
                            160/2 URS).</item>
                        <item><hi rend="italic">Naknadna kontrola ustavnosti</hi>. Ta vrsta kontrole
                            obsega abstraktno in konkretno kontrolo ustavnosti. Za ponazoritev velja
                            navesti, da izvaja ustavno sodišče <hi rend="italic">konkretno
                                kontrolo</hi>, če npr. to zahteva redno sodišče glede vprašanja
                            ustavnosti in zakonitosti, ki se mu zastavlja v zvezi s konkretnim
                            postopkom, ki ga vodi. Težišče delovanja ustavnega sodišča pa je
                            dejansko na njegovi <hi rend="italic">abstraktni kontroli</hi>
                            ustavnosti in zakonitosti, ki obsega, na splošno rečeno, presojo
                            skladnosti predpisov nižjega hierarhičnega nivoja s predpisi višjega
                            nivoja, predvsem z ustavo, ratificiranimi mednarodnimi pogodbami in
                            zakoni (glej 160. člen URS). Če ustavno sodišče ugotovi protiustavnost
                            zakona ali drugega predpisa oziroma splošnega akta, lahko takšen predpis
                            odpravi ali razveljavi (glej 161. člen URS).</item>
                        <item><hi rend="italic">Druge ustavno določene pristojnosti </hi>ustavnega
                            sodišče zajemajo predvsem že omenjeno odločanje o ustavnih pritožbah
                            zaradi kršitev človekovih pravic posamičnimi akti, odločanje o različnih
                            sporih o pristojnosti (npr. med državo in lokalnimi skupnostmi ali med
                            najvišjimi državnimi organi), odločanje o protiustavnosti aktov in
                            delovanja političnih strank (160. člen URS) ter odločanje o obtožbi
                            zoper predsednika republike, predsednika vlade in ministre (109. in 119.
                            člen URS).</item>
                    </list>
                </div>
                <div>
                    <head>Referendum</head>
                    <p>Ustava namenja posebno pozornost referendumskemu odločanju, kot eni
                        najpomembnejših oblik <hi rend="italic">neposredne demokracije</hi>. Državna
                        ureditev temelji seveda v pretežni meri na
                        <hi rend="italic" xml:space="preserve">posredni </hi>demokraciji, kar
                        pomeni, da z volitvami državljani opravljanje oblastnih funkcij prenesejo na
                        splošni predstavniški organ, tj. državni zbor. Toda v povezavi s temeljno
                        pravico državljanov, da v skladu z zakonom tudi neposredno sodelujejo pri
                        upravljanju javnih zadev (44. člen URS), je ustavodajalec prvotno predvidel
                        zelo široke možnosti predlaganja in izvajanja <hi rend="italic"
                            >zakonodajnega referenduma</hi>. V prvotnem besedilu 90. člena ustave je
                        bilo določeno, da mora državni zbor na pobudo najmanj tretjine poslancev,
                        državnega sveta ali 40.000 volivcev razpisati referendum o kateremkoli
                        vprašanju, ki se ureja z zakonom. Na podlagi tega člena ustave je nato zakon
                        predvidel možnost predhodnega zakonodajnega referenduma, ki se je lahko
                        nanašal na posamezno vprašanje iz predlaganega zakona, ter možnost
                        naknadnega zakonodajnega referenduma, na katerem se je odločalo o že
                        sprejetem, vendar še neuveljavljenem zakonu kot celoti.</p>
                    <p>Leta 2013 je bil sprejet Ustavni zakon o spremembah 90. 97. in 99. člena
                        Ustave Republike Slovenije (UZ90,97,99, Ur. l. RS, št. 47/13, z dne 31. 5.
                        2013), ki je zakonodajni referendum opredelil le kot razveljavitveni
                        referendum, pri čemer je krog predlagateljev referenduma skrčil le na enega,
                        tj. na volivce, ter hkrati upoštevaje primerjalne ureditve in izkušnje iz
                        drugih demokratičnih držav uvedel nekatere omejitve referendumskega
                        odločanja.</p>
                    <p>Ustava sedaj ohranja le še institut <hi rend="italic">naknadnega
                            (razveljavitvenega) zakonodajnega referenduma</hi>. Državni zbor mora
                        razpisati referendum o uveljavitvi zakona, ki ga je sprejel, če to zahteva
                        najmanj 40.000 volivcev (člen 90/1 URS). Ker imajo volivci v tem primeru
                        interes, da se zakon ne uveljavi, lahko rečemo, da gre za razveljavitveni
                        referendum. Pri tem pa ustava določa, da takšnega referenduma ni dopustno
                        razpisati: a) o zakonih o nujnih ukrepih za zagotovitev obrambe države,
                        varnosti ali odprave posledic naravnih nesreč; b) o zakonih o davkih,
                        carinah in drugih obveznih dajatvah ter o zakonu, ki se sprejema za
                        izvrševanje državnega proračuna; c) o zakonih o ratifikacijah mednarodnih
                        pogodb; d) o zakonih, ki odpravljajo protiustavnost na področju človekovih
                        pravic in temeljnih svoboščin ali drugo protiustavnost (člen 90/2 URS).</p>
                    <p>Pravico glasovanja na referendumu imajo vsi državljani, ki imajo volilno
                        pravico. Zakon je na referendumu zavrnjen, če proti njemu glasuje večina
                        volivcev, ki so veljavno glasovali, pod pogojem, da proti zakonu glasuje
                        najmanj petina vseh volivcev (člen 90/3, 4 URS). Podrobneje se referendum
                        ureja z zakonom, ki ga državni zbor sprejme z dvotretjinsko večino glasov
                        navzočih poslancev (člen 90/5 URS).</p>
                    <p>Ustava omogoča tudi <hi rend="italic">potrditveni ustavni referendum</hi>
                        (170. člen URS). Referendum o spremembi ustave je mogoče razpisati na
                        zahtevo najmanj tretjine poslancev, in sicer potem, ko je državni zbor že
                        sprejel določeno spremembo ustave, vendar pa je še ni razglasil (uveljavil).
                        Državljani in drugi subjekti torej ne morejo zahtevati ustavnega
                        referenduma, kar pomeni, da imajo poslanci tu veliko odgovornost glede
                        presoje, ali je pri določeni ustavni spremembi v potrditev njene
                        legitimnosti treba izvesti še referendum. Sprememba ustave je na referendumu
                        sprejeta, če zanjo glasuje večina volivcev, ki so glasovali, pod pogojem, da
                        se glasovanja udeleži večina vseh volivcev. Takšna ustavna zahteva po visoki
                        volilni udeležbi ustreza pomenu, ki ga ima institut ustavnega referenduma,
                        pri čemer pa seveda terja visoko stopnjo mobilizacije volivcev.</p>
                    </div>
                <div>
                    <head>Lokalna samouprava</head>
                    <p>Ustavno načelo lokalne samouprave (9. člen URS) je v temeljnih vidikih
                        izpeljano v V. poglavju ustave, podrobneje pa je prepuščeno zakonskemu
                        urejanju. Ustava določa, da je osnovna enota lokalne samouprave občina, ki
                        se ustanovi z zakonom, po prej opravljenem referendumu, s katerim se ugotovi
                        volja prebivalcev na določenem območju (139. člen URS). Ustava določa, da
                        lahko zakon poseben status nameni mestnim občinam (141. člen URS), posebej
                        pa določa možnost, da država z zakonom prenese na občine opravljanje
                        posameznih nalog iz državne pristojnosti, če za to zagotovi tudi potrebna
                        sredstva. V tako prenesenih zadevah na organe lokalnih skupnosti, opravljajo
                        državni organi tudi nadzor nad primernostjo in strokovnostjo njihovega dela
                        (140. člen URS).</p>
                    <p>Prvotno je ustava le dopuščala povezovanje dveh ali več občin v širše
                        samoupravne skupnosti. Do takšnega širšega institucionalnega povezovanja
                        (npr. v obliki pokrajin) v praksi ni prišlo, kajti ustavna ureditev iz leta
                        1991 ni zagotovila zadostnih političnih, finančnih in drugih spodbud za
                        ustanavljanje širših samoupravnih lokalnih skupnosti, poleg tega pa tudi ni
                        zagotovila sistemskih podlag za enotno oziroma teritorialno celovito
                        ustanavljanje takšnih skupnosti. Slednje pomeni, da na podlagi ustavne
                        ureditve iz leta 1991 ni bilo mogoče zagotoviti, da bi se pokrajine
                        usklajeno ustanovile po celem ozemlju Slovenije, kajti njihova ustanovitev
                        je bila predvidena le za primere, ko bi za to obstajale iniciative in
                        soglasja posameznih skupin občin. To bi lahko vodilo v situacijo, ko bi bilo
                        v Sloveniji npr. ustanovljeno nekaj pokrajin (s poljubno velikostjo, odvisno
                        pač predvsem od soglasja občin), preostali del Slovenije pa ne bi bil
                        samoupravno organiziran po pokrajinskem principu.</p>
                    <p>Junija 2006 je je državni zbor z Ustavnim zakonom o spremembah 121., 140. in
                        143. člena Ustave Republike Slovenije (UZ121, 140, 143, Ur. l. RS,
                        št.68/2006, z dne 30. 6. 2006) zagotovil sistemsko ureditev pokrajin kot
                        širših oblik samoupravnih lokalnih skupnosti, pri čemer je večji del te
                        ureditve prenesel v (obvezno) zakonsko urejanje. Spremenjene določbe ustave
                        zdaj določajo, da zakonodajalec mora (na področju celotne Slovenije)
                        ustanoviti pokrajine kot samoupravne lokalne skupnosti, ki opravljajo
                        lokalne zadeve širšega pomena in z zakonom določene zadeve regionalnega
                        pomena. Pokrajine se ustanovijo z zakonom, s katerim se določi tudi njihovo
                        območje, sedež in ime. Ta zakon sprejme državni zbor z dvotretjinsko večino
                        glasov navzočih poslancev, pri čemer mora biti v postopku za sprejem zakona
                        zagotovljeno sodelovanje občin. Država na pokrajine z zakonom prenese
                        opravljanje posameznih nalog iz državne pristojnosti, mora pa jim za to
                        zagotoviti potrebna sredstva (143. člen URS). Do zdaj zakon, ki bi ustanovil
                        pokrajine, še ni bil sprejet, tako da ostaja ta del ustave v praksi
                        neuresničen.</p>
                </div>
            </div>
        </body>
    </text>
</TEI>
