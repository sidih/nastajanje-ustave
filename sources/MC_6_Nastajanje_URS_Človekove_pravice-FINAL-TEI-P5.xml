<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-19</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-21T16:08:26Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <head>Ustava Republike Slovenije: človekove pravice in temeljne svoboščine</head>
                <docAuthor>Miro Cerar</docAuthor>
                <div>
                    <head>Narava človekovih pravic in temeljnih svoboščin</head>
                    <p>Pravica je pravno zavarovano upravičenje pravnega subjekta do določenega
                        aktivnega ali pasivnega ravnanja. V primeru posega v svoje upravičenje ima
                        nosilec pravice s strani države zagotovljeno pravno varstvo. Tudi za
                        človekove pravice, kot pravice najvišjega ranga, ki varujejo najpomembnejše
                        človekove dobrine, je značilno, da so kot kategorija mednarodnega in
                        notranjega (državnega) prava konstituirane v <hi rend="italic">pravni</hi>
                        obliki, tako da zagotavljajo njihovim nosilcem pravno varstvo.</p>
                    <p>V filozofski, politični in pravni doktrini človekovih pravic, ki se je
                        razvila v obdobju evropskega razsvetljenstva (začetki te doktrine segajo v
                        čas 17. in 18. stol.), se zatrjuje, da so človekove pravice univerzalne,
                        absolutne ter dane človeku že zgolj z njegovo (človeško) naravo. Gre za
                        ugotovitve različnih mislecev, ki so prišli do spoznanj, da obstajajo neke
                        temeljne, vsem ljudem skupne in po naravi vsakemu posamezniku dane vrednote
                        oziroma dobrine, ki jim je treba v obliki temeljnih oziroma človekovih
                        pravic pred oblastno prisilo zagotoviti celovito in učinkovito varstvo.
                        Vendar pa nam, kljub tehtnim filozofsko-humanističnim izhodiščem in
                        argumentom navedene doktrine, po kateri naj bi bile vsem ljudem človekove
                        pravice dane že po naravi, mednarodna ureditev in posamezne državne ureditve
                        človekovih pravic ter še posebej njihovo (ne)udejanjanje v praksi
                        dokazujejo, da so človekove pravice v družbi realno priznane in varovane le
                        toliko, kolikor jih oblast in posamezniki v resnici spoštujejo in
                        uresničujejo ter kolikor jih uspejo državni organi v resnici zagotavljati
                        posameznikom, katerim so bile kršene. V tem družbeno realnem pogledu je zato
                        bistveno, da so te pravice opredeljene že z ustavo ter da je na zakonski
                        ravni in pri konkretnem uresničevanju prava zagotovljeno njihovo učinkovito
                        varstvo.</p>
                    <p>Ustava uporablja besedno zvezo <hi rend="italic">človekove pravice in
                            temeljne svoboščine</hi>, pri čemer je mogoče oboje združiti v enotni
                        pojem človekovih (temeljnih) pravic v širšem smislu. Za navedena pojma je
                        značilno, da ima svoboščina predvsem filozofski izvor, pravica pa je
                        primarno pravna kategorija. Svoboščina je po izvoru moralna vrednota oziroma
                        etična kategorija v smislu zagotavljanja prostosti in neomejevanja človeške
                        svobode, pravica pa se prvenstveno kaže kot pravno zavarovano upravičenje
                        njenih nosilcev do določenega aktivnega ali pasivnega ravnanja. V ustavnem
                        kontekstu je razlikovanje med pravicami in svoboščinami predvsem odraz
                        povzemanja tradicionalnih nazivov, zaradi česar je treba naravo vsake
                        posamezne pravice oziroma svoboščine presojati glede ne njeno konkretno
                        vsebino. Vsekakor pa je mogoče tako človekove pravice kot temeljne
                        svoboščine označiti tudi s skupnim nazivom: človekove pravice (v tem širšem
                        pomenu je izraz človekove pravice večkrat uporabljen tudi v
                        nadaljevanju).</p>
                    <p>Opozoriti je treba, da države v svojih ustavah določene <hi rend="italic"
                            >človekove</hi> pravice zagotavljajo samo <hi rend="italic"
                            >državljanom</hi>. Tako je v Sloveniji za državljane praviloma pridržana
                        volilna pravica (43. člen URS), le državljani imajo v okviru Slovenije
                        pravico do vlaganja peticij in do drugih pobud splošnega pomena (45. člen),
                        državljani imajo tudi ustavno zagotovljeno pravico do socialne varnosti (50.
                        člen) itd. Tudi v teh in podobnih primerih gre za človekove pravice, tj.
                        pravice, ki varujejo najvišje človekove dobrine in jih je treba zagotavljati
                        vsem ljudem kot takšnim, pri čemer pa so navedene pravice take narave, da
                        jih mora vsaka država zagotoviti predvsem svojim državljanom. Povsem
                        nerealno bi bilo namreč pričakovati, da bi npr. posamezne države politične
                        in socialne pravice v celoti zagotavljale tudi tujcem.</p>
                </div>
                <div>
                    <head>Ustavna ureditev človekovih pravic in temeljnih svoboščin</head>
                    <p>V ustavnih členih od 14 do 16 so vsebovane izhodiščne oziroma splošne določbe
                        glede človekovih pravic. V 14. členu je določeno, da so v Sloveniji vsakomur
                        zagotovljene enake človekove pravice in temeljne svoboščine, ne glede na
                        narodnost, raso, spol, jezik, vero, politično ali drugo prepričanje, gmotno
                        stanje, rojstvo, izobrazbo, družbeni položaj, invalidnost ali katerokoli
                        drugo osebno okoliščino <hi rend="italic">(načelo nediskriminacije)</hi>.
                        Posebej je tudi določeno, da so vsi pravni naslovljenci pred zakonom enaki,
                        s čimer je zagotovljeno <hi rend="italic">načelo pravne
                        enakosti</hi><hi rend="bold" xml:space="preserve">. </hi>To pomeni predvsem,
                        da je treba z zakoni enake oziroma podobne primere urejati na enak ali
                        podoben način <hi rend="italic">(enakost v zakonu)</hi> ter da je treba
                        zakone na prav takšen način tudi razlagati in izvrševati <hi rend="italic"
                            >(enakost pred zakonom)</hi>.</p>
                    <p>V prvem in drugem odstavku 15. člena ustave je določeno, da se človekove
                        pravice in temeljne svoboščine uresničujejo neposredno na podlagi ustave. Z
                        zakonom je mogoče predpisati le način njihovega uresničevanja, če tako
                        določa ustava ali če je to nujno zaradi narave posamezne pravice ali
                        svoboščine. Tu je treba reči, da ustavne določbe glede podrobnejšega
                        urejanja človekovih pravic v številnih primerih izrecno napotujejo na
                        zakonsko ureditev, kar pomeni, da je pravno ureditev človekovih pravic
                        mogoče v celoti razumeti in udejanjati le v povezavi med ustavnimi normami
                        in zakonskimi normami, ki ustavo razčlenjujejo in dopolnjujejo. Ob tem
                        velja, da lahko poleg ustave le zakon določa oziroma opredeljuje temeljne in
                        druge pravice ter dolžnosti pravnih subjektov, kar pomeni, da podzakonski
                        akti ne smejo izvirno urejati, spreminjati, bistveno omejevati ali ukinjati
                        pravic državljanov ter drugih oseb (glej 87. člen URS). Podzakonski akti
                        lahko zgolj razčlenjujejo in izpeljujejo v ustavi in zakonih že opredeljene
                        pravice in dolžnosti.</p>
                    <p>V tretjem odstavku 15. člena ustave je zapisano, da so človekove pravice in
                        temeljne svoboščine omejene samo s pravicami drugih in v primerih, ki jih
                        določa ustava. V naslednjem odstavku tega člena je določeno, da sta
                        zagotovljena sodno varstvo človekovih pravic in temeljnih svoboščin ter
                        pravica do odprave posledic njihove kršitve. Peti odstavek istega člena pa
                        določa, da nobene človekove pravice ali temeljne svoboščine, urejene v
                        pravnih aktih, ki veljajo v Sloveniji, ni dopustno omejevati z izgovorom, da
                        je ustava ne priznava ali da jo priznava v manjši meri.</p>
                    <p>V 16. členu ustava izjemoma dopušča začasno razveljavitev ali omejitev
                        človekovih pravic in temeljnih svoboščin, vendar le v vojnem ali izrednem
                        stanju. Človekove pravice se smejo v takšnih primerih razveljaviti le za čas
                        trajanja vojnega ali izrednega stanja in to le v obsegu, ki ga tako stanje
                        zahteva ter tako, da sprejeti ukrepi ne povzročajo neenakopravnosti, ki bi
                        temeljila le na rasi, narodni pripadnosti, spolu, jeziku, veri, političnem
                        ali drugem prepričanju, gmotnem stanju, rojstvu, izobrazbi, družbenem
                        položaju ali katerikoli drugi osebni okoliščini. Ob tem je nekaterim
                        najpomembnejšim pravicam zagotovljeno <hi rend="italic">absolutno
                            varstvo</hi>, kar pomeni, da jih niti začasno ni dopustno razveljaviti
                        ali omejiti. Gre za pravice, ki jih zagotavljajo naslednji členi:</p>
                    <list rend="unordered">
                        <item>17. člen (nedotakljivost človekovega življenja; prepoved smrtne
                            kazni), </item>
                        <item>18. člen (prepoved mučenja), </item>
                        <item>21. člen (varstvo človekove osebnosti in dostojanstva v pravnih
                            postopkih, med odvzemom prostosti in izvrševanjem kazni), </item>
                        <item>27. člen (domneva nedolžnosti), </item>
                        <item>28. člen (načelo zakonitosti v kazenskem pravu), </item>
                        <item>29. člen (pravna jamstva v kazenskem postopku), </item>
                        <item>41. člen (svoboda vesti).</item>
                    </list>
                    <p>Ustava v II. poglavju od 17. do 65. člena ureja posamezne človekove pravice.
                        Te je mogoče strnjeno in pregledno razvrstiti v naslednje skupine oziroma
                        kategorije:</p>
                    <list rend="ordered:a">
                        <item>
                            <p><hi rend="italic">Osebne pravice in svoboščine:</hi> nedotakljivost
                                človekovega življenja (17. člen URS), prepoved mučenja (18. člen),
                                pravica do osebne svobode (19. člen), svoboda gibanja (32. člen),
                                pravica do zasebne lastnine in dedovanja (33. člen), pravica do
                                osebnega dostojanstva in varnosti (34. člen), varstvo pravic
                                zasebnosti in osebnostnih pravic (35. člen), nedotakljivost
                                stanovanja (36. člen), varstvo tajnosti pisem in drugih občil (37.
                                člen), varstvo osebnih podatkov (38. člen), svoboda izražanja in
                                obveščanja (39. člen), pravica do popravka in odgovora (40. člen),
                                svoboda vesti (41. člen), pravica do ugovora vesti v skladu z
                                zakonom (46. člen).</p>
                            <p><hi rend="italic">Osebne pravice in svoboščine, namenjene pravnemu
                                    varstvu posameznika v kazenskem in drugih pravnih
                                postopkih</hi>, so: pravica do osebne svobode (19. člen URS),
                                omejenost odreditve in trajanja pripora (20. člen), varstvo
                                človekove osebnosti in dostojanstva v kazenskem in v vseh drugih
                                pravnih postopkih (21. člen), enako varstvo pravic v pravnih
                                postopkih (22. člen), pravica do sodnega varstva (23. člen), javnost
                                sojenja (24. člen), pravica do pritožbe ali drugega pravnega
                                sredstva (25. člen), pravica do povračila škode (26. člen), domneva
                                nedolžnosti (27. člen), načelo zakonitosti v kazenskem pravu (28.
                                člen), pravna jamstva v kazenskem postopku (29. člen), pravica do
                                rehabilitacije in odškodnine (30. člen), prepoved ponovnega sojenja
                                o isti stvari (31. člen).</p>
                        </item>
                        <item><hi rend="italic">Politične pravice in svoboščine:</hi> pravica do
                            zbiranja in združevanja (42. člen URS), volilna pravica (43. člen),
                            pravica do sodelovanja pri upravljanju javnih zadev (44. člen), pravica
                            do peticije in do drugih pobud splošnega pomena (45. člen), prepoved
                            izročanja in predaje slovenskih državljanov (47. člen), pravica do
                            pribežališča (azila) (48. člen). </item>
                        <item><hi rend="italic">Socialne in ekonomske pravice in svoboščine:</hi>
                            svoboda dela (49. člen URS), pravica do socialne varnosti (50. člen),
                            pravica do zdravstvenega varstva (51. člen), pravice invalidov in
                            drugače huje prizadetih oseb (52. člen), varstvo zakonske zveze in
                            družine (53. člen), pravice in dolžnosti staršev do svojih otrok (54.
                            člen), svobodno odločanje o rojstvih otrok (55. člen), pravice otrok
                            (56. člen). </item>
                        <item><hi rend="italic">Kulturne pravice in pravice, ki izvirajo iz
                                ustvarjalnih dejavnosti:</hi> svoboda izobraževanja (57. člen URS),
                            avtonomnost državnih univerz in drugih visokih šol (58. člen), svoboda
                            znanstvenega in umetniškega ustvarjanja (59. člen), pravice iz
                            ustvarjalnosti (60. člen), pravica pripadnikov različnih narodov ali
                            narodnih skupnosti do ohranjanja svoje kulture, jezika in pisave (61.
                            člen), pravica do uporabe svojega jezika in pisave v postopkih pred
                            državnimi in drugimi organi (62. člen), znakovni jezik in jezik
                            gluhoslepih (62.a člen).</item>
                        <item>
                            <p><hi rend="italic">Pravice narodnih oziroma etničnih skupnosti:</hi>
                                pravica do izražanja narodne pripadnosti (61. člen URS), posebne
                                pravice italijanske in madžarske narodne skupnosti (64. člen),
                                posebne pravice romske skupnosti (65. člen).</p>
                            <p>Italijanska in madžarska narodna skupnost imata pravico, da na
                                območjih, kjer živita, svobodno uporabljata svoje narodne simbole,
                                da za ohranjanje svoje narodne identitete ustanavljata organizacije,
                                razvijata gospodarske, kulturne, znanstveno-raziskovalne dejavnosti
                                ter dejavnosti na področju javnega obveščanja in založništva,
                                oblikujeta in razvijata vzgojo in izobraževanje v svojem jeziku ter
                                da gojita odnose s svojima matičnima narodoma in njunima državama
                                (64. člen).</p>
                            <p>Urejanje položaja in posebnih pravic romske skupnosti, ki živi v
                                Sloveniji, ustava v celoti prepušča zakonskemu urejanju (65.
                                člen).</p>
                        </item>
                    </list>
                    <p>V 63. členu ustava določa splošno prepoved spodbujanja k neenakopravnosti in
                        nestrpnosti ter prepoved spodbujanja k nasilju in vojni. Tako je
                        protiustavno vsakršno spodbujanje k narodni, rasni, verski ali drugi
                        neenakopravnosti ter razpihovanje narodnega, rasnega, verskega ali drugega
                        sovraštva in nestrpnosti. Prav tako je, kot rečeno, protiustavno tudi
                        vsakršno spodbujanje k nasilju in vojni. Določba iz predzadnje alineje
                        prvega odstavka 160. člena ustave kaže, da imajo protiustavna dejanja iz 63.
                        člena ter seveda tudi druga protiustavna dejanja še posebno težo, če jih
                        storijo politične stranke, kajti v takšnem primeru je za konkretno odločitev
                        o protiustavnosti pristojno kar ustavno sodišče (torej ne redno sodišče ali
                        upravni organ).</p>
                </div>
                <div>
                    <head>Ustavno varstvo človekovih pravic in temeljnih svoboščin</head>
                    <p>Z vidika učinkovitosti varstva človekovih pravic je treba poudariti, da v
                        skladu s sodobnim dinamičnim razumevanjem prava ustava ni le sklop
                        materialnopravnih določb, to je tistih določb, ki opredeljujejo varstvo
                        posameznih pravic in svoboščin, temveč je hkrati tudi mreža povezanih
                        pravnih in političnih (organizacijskih, postopkovnih, nadzornih itd.)
                        mehanizmov, ki v medsebojni prepletenosti zagotavljajo varstvo pravic. Ob
                        tem, ko so človekove pravice in prepovedi njihovih kršitev kot takšne
                        materialnopravno opredeljene v posameznih ustavnih členih, ustava zagotavlja
                        varstvo teh pravic tudi in predvsem na naslednje načine:</p>
                    <list rend="numbered">
                        <item>Ustavno vzpostavljen <hi rend="italic">sistem zavor in ravnovesij</hi>
                            (predvsem med zakonodajno, izvršilno in sodno vejo državne oblasti)
                            onemogoča monopolizacijo oziroma zlorabo politične moči, s čimer so
                            posredno, vendar dobro varovane tudi človekove pravice in svoboščine.
                            Ohranjanje in uspešno delovanje demokratičnih institucij je namreč
                            temeljna predpostavka za zagotavljanje človekovih pravic. Ob tem so za
                            preprečevanje oblastnih uzurpacij in zlorab, oziroma za demokratično
                            izvrševanje državne oblasti izjemno pomembni <hi rend="italic">svoboda
                                informiranja</hi> ter <hi rend="italic">svobodna civilna
                            družba</hi>, ki z državljani soustvarjata kritično <hi rend="italic"
                                >javno mnenje</hi>, ter aktivna in demokratična <hi rend="italic"
                                >parlamentarna in širša politična opozicija</hi>, kot dodatna
                            kritična instanca v sistemu zavor in ravnovesij.</item>
                        <item>Z uveljavitvijo trajnosti sodniške funkcije (129. člen URS) se
                            dejansko krepi <hi rend="italic">neodvisnost sodstva</hi> (125. člen),
                            kar praviloma pomeni tudi učinkovitejšo sodno zaščito posameznika pred
                            morebitnimi nedopustnimi posegi drugih vej oblasti ali drugih subjektov
                            v človekove pravice. V tem okviru prispeva k varstvu človekovih pravic
                            tudi to, da ustava prepoveduje ustanavljanje izrednih, v mirnem času pa
                            tudi vojaških sodišč (126/2 URS), kajti takšna sodišča lahko zaradi
                            posebnosti svojega delovanja znižujejo procesne oziroma postopkovne in
                            druge standarde varstva človekovih pravic.</item>
                        <item>Na temelju 159. člena ustave je z zakonom ustanovljen <hi
                                rend="italic">varuh človekovih pravic</hi> (po zgledu švedskega
                            ombudsmana), ki kot poseben organ opozarja na kršitve človekovih pravic.
                            Ustava in zakon mu sicer ne podeljujeta močnejših formalnih
                            pristojnosti, tako da ne more oblastno odločati o posameznih zadevah,
                            vendar lahko z javnim delovanjem in drugimi dejanji iz okvira svojih
                            pristojnosti močno pripomore k spoštovanju človekovih pravic v državi.
                            Varuh, ki ga izvoli državni zbor na predlog predsednika republike, je
                            pri svojem delu neodvisen in samostojen. Državni organi, organi lokalnih
                            skupnosti in nosilci javnih pooblastil mu morajo na njegovo zahtevo
                            zagotoviti vse podatke in informacije iz njihove pristojnosti ne glede
                            na stopnjo zaupnosti in mu omogočiti izvedbo preiskave. Varuh lahko
                            naslavlja na državne organe različne predloge, mnenja, kritike ali
                            priporočila, ki so jih ti organi dolžni obravnavati in nanje odgovoriti
                            v roku, ki ga določi varuh. Postopek pri varuhu je zaupen, s čimer se
                            varujejo posamezniki, ki so se nanj obrnili. O svojih ugotovitvah in
                            ukrepih varuh obvešča državni zbor, kateremu tudi poroča o svojem delu z
                            rednimi letnimi ali posebnimi poročili.</item>
                        <item>Poseben vidika varstva človekovih pravic je tudi pristojnost ustavnega
                            sodišča, da odloča o <hi rend="italic">ustavnih pritožbah zaradi kršitev
                                človekovih pravic</hi> (160/1, 6. alineja URS; glej tudi 160/3,
                            161/2 in 162/3 URS). To pomeni, da ustavno sodišče obravnava tudi
                            posamične akte, ki (domnevno) kršijo človekove pravice, če je poprej
                            izčrpano drugo pravno varstvo. To je dodatno jamstvo za varstvo
                            posameznikovih človekovih pravic, čeprav velja poudariti, da gre za
                            izjemno možnost, saj mora biti tovrstno pravno varstvo v demokratični
                            oziroma pravni državi praviloma zagotovljeno že v okviru večstopenjskega
                            rednega sodstva.</item>
                        <item>Posebno jamstvo za varstvo človekovih pravic pomeni nenazadnje tudi
                            ustavna določba 8. člena ustave o <hi rend="italic">neposredni uporabi
                                ratificiranih in objavljenih mednarodnih pogodb</hi>, ki širi
                            področje tovrstnega pravnega varstva, saj Slovenijo zavezuje tudi z
                            vidika spoštovanja mednarodnega prava človekovih pravic. To je z vidika
                            človekovih pravic še posebej pomembno zato, ker je Slovenija podpisnica
                            vseh najpomembnejših mednarodnih konvencij o človekovih pravicah, med
                            katerimi ima največji praktičen pomen leta 1994 ratificirana Evropska
                            konvencija o človekovih pravicah z več dopolnilnimi protokoli. Določbe
                            te konvencije se v Sloveniji uporabljajo neposredno, kar se kaže tudi v
                            praksi slovenskega sodstva in ustavnega sodišča. Poleg tega konvencija
                            posameznikom, ki so izčrpali možnosti pravnega varstva svojih temeljnih
                            oziroma človekovih pravic v Sloveniji, omogoča, da se lahko pod
                            določenimi pogoji pritožijo na Evropsko sodišče za človekove pravice, s
                            sedežem v Strasbourgu.</item>
                    </list>
                </div>
            </div>
        </body>
    </text>
</TEI>
