<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-11</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-12T18:06:34Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <p style="text-align:center;"><anchor xml:id="Toc130884618"/><hi rend="bold">Miro
                        Cerar</hi></p>
                <p style="text-align:center;"><hi rend="bold">USTAVNA RAZPRAVA</hi></p>
                <p><hi rend="bold" xml:space="preserve">Potek ustavne razprave </hi></p>
                <p>V širšem smislu se je razprava o novi slovenski ustavi začela že leta 1988 z
                    oblikovanjem in javno predstavitvijo t.i. Pisateljske ustave, pri čemer je bila
                    seveda ta razprava povsem neformalna in je potekala predvsem v intelektualnih
                    krogih in deloma v širši javnosti. V tem času se je takratna oblast oziroma
                    Zveza komunistov v zvezi z ustavnim urejanjem predvsem osredotočala na razpravo
                    o ustavnih amandmajih k takrat veljavni socialistični ustavi, s katero naj bi v
                    Sloveniji omogočili politični pluralizem in s tem proces demokratizacije, hkrati
                    pa naj bi Slovenija s temi amandmaji okrepila svoj politično-pravni položaj v
                    jugoslovanski federaciji in se tako uspela distancirati od centralističnih in
                    destruktivnih namenov in praks na zvezni ravni ter v nekaterih jugoslovanskih
                    republikah. Ko je aprila 1990 po demokratičnih volitvah v slovensko skupščino
                    postalo jasno, da Slovenija potrebuje novo ustavo, se je ustavna razprava o tem
                    in o nekaterih amandmajih k tedanji ustavi osredinila v Ustavni komisiji
                    Skupščine Republike Slovenije (v nadaljevanju: ustavna komisija). </p>
                <p>Ustavna komisija je bila ustanovljena 13. junija 1990 in je pričela z delom 19.
                    6. 1990. Sestavljalo jo je sestavljalo 25 delegatov (poslancev) iz vseh treh
                    zborov tedanje slovenske skupščine, tj. iz Zbora združenega dela, Zbora občin in
                    Družbenopolitičnega zbora. Komisija je bila sestavljena tako, da so bile v njej
                    zastopane vse izvoljene politične stranke in skupine, tako da je razprava v
                    ustavni komisiji vedno odražala tudi stališča vseh tedanjih političnih akterjev
                    v okviru slovenske republiške skupščine. </p>
                <p>V komisiji je bila zagotovljena ustrezna zastopanost delegatov iz vseh treh
                    skupščinskih zborov ter sorazmerna zastopanost političnih strank v slovenski
                    skupščini tako, da so bili v komisiji iz vsakega zbora najmanj trije člani. V
                    komisiji sta bila zastopana tudi predstavnika madžarske in italijanske
                    narodnosti. Predsednik ustavne komisije je bil predsednik skupščine dr. France
                    Bučar, podpredsednika pa delegata Miran Potrč in Vitodrag Pukl. Ostali člani
                    ustavne komisije so bili: Tone Anderlič, Danilo Bašin, Roberto Battelli, Ivan
                    Bizjak, Ludvik Gumilar, Franco Juri (od 27. 11. 1991 dalje Borut Pahor), Ciril
                    Kolešnik, Boštjan Kovačič, Darja Lavtižar Bebler, Andrej Magajna, Mojmir Ocvirk,
                    Tone Peršak, dr. Rajko Pirnat, dr. Ciril Ribičič, dr. Primož Rode, Vilijem
                    Sekereš, Danijel Starman, dr. Leo Šešerko, dr. Ludvik Toplak, Zdravko Zabukovec,
                    dr. Franc Zagožen in Zvone Žagar. Sekretar ustavne komisije je bil do decembra
                    1990 Jernej Rovšek, od januarja 1991 dalje pa Miro Cerar ml. </p>
                <p>Na seje komisije so bili z ozirom na konkretno obravnavano tematiko vabljeni
                    določeni ministri in drugih predstavniki vlade in nekaterih vladnih služb
                    (predvsem službe vlade za zakonodajo), prav tako pa so na sejah praviloma
                    sodelovali strokovnjaki iz skupščinskih strokovnih služb ter vabljeni zunanji
                    pravni in drugi strokovnjaki. V razpravah so lahko sodelovali vsi udeleženci sej
                    ustavne komisije, pravico glasovanja oziroma odločanja pa so imeli le
                    predsednik, podpredsednika in ostali člani komisije. </p>
                <p>Poleg nekaterih rutinskih nalog (npr. spremljanje uresničevanja ustave) je odlok
                    o ustanovitvi ustavne komisije le-tej določil pristojnost, da obravnava pobude
                    za spremembo ustave in predloge pooblaščenih predlagateljev za začetek postopka
                    za spremembo ustave, da pripravi za skupščino osnutek in predlog besedila
                    sprememb ustave Republike Slovenije, da sodeluje pri vodenju javne razprave ter
                    zbira predloge in pripombe iz javne razprave o spremembah ustave ter, ne
                    nazadnje, da sodeluje pri pripravi sprememb ustave SFR Jugoslavije. </p>
                <p>Ko je 25. junija 1990 novoizvoljeno Predsedstvo Republike Slovenije oblikovalo
                    uradni predlog za začetek postopka za sprejem nove ustave, se je ustavna
                    komisija v pretežni meri posvetila prav tej nalogi. Skupščina Republike
                    Slovenije je 18. julija 1990 sprejela Sklep o začetku postopka za sprejem Ustave
                    Republike Slovenije (Ur. l. RS, šr. 29/90), ustavna komisija pa je v skladu s
                    tem sklepom 24. 7. 1990 imenovala Strokovno skupino za pripravo delovnega
                    osnutka nove slovenske ustave v sestavi: dr. Franc Grad, dr. Tine Hribar, dr.
                    Peter Jambrek, mag. Tone Jerovšek, mag. Matevž Krivic, dr. Anton Perenič in dr.
                    Lojze Ude. Koordinator skupine je bil dr. Peter Jambrek, njen strokovni tajnik
                    pa Miro Cerar ml. Skupina je v mesecu avgustu v Hotelu Grad Podvin izdelala
                    Delovni osnutek Ustave Republike Slovenije ter ga 31. 8. 1990 izročila
                    predsedniku skupščine dr. Francetu Bučarju. Pred enotedenskim srečanjem v
                    Podvinu, na katerem so člani te t.i. podvinske skupine vsak dan od jutra do
                    večera pisali delovni osnutek nove ustave, je skupina prejela številna pisna
                    mnenja in pobude, v katerih so ji posamezniki ter različna združenja in
                    organizacije sporočali svoje zamisli glede bodoče ustavne ureditve. Vsa ta
                    mnenja in pobude so bila podlaga za razmislek in razpravo v strokovni
                    (podvinski) skupini, ki se je pri svojem delu opirala na predlog predsedstva za
                    začetek postopka za sprejem nove ustave, na Pisateljsko ustavo, Demosovo ustavo
                    ter druga pomembna neformalna in formalna gradiva in dokumente, ki so se
                    izoblikovala v teh intelektualno in politično razgibanih mesecih in letih
                    slovenske zgodovine. Skupina je pri svojem delu upoštevala tudi nekatere določbe
                    tedaj veljavne socialistične slovenske ustave iz leta 1974, z vsemi njenimi
                    dopolnili, predvsem pa se je pri posameznih ustavnih poglavjih zgledovala po
                    ustavah evropskih in drugih demokratičnih držav ter po mednarodnih konvencijah o
                    varstvu človekovih pravic in svoboščin. Končni podvinski delovni osnutek ustave
                    je bil tako zasnova moderne ustave, ki je po eni strani vključevala v svetu
                    uveljavljene institucije demokracije, pravne države, človekovih pravic in drugih
                    ustavnih področij, po drugi strani pa je ta osnutek upošteval tudi specifične
                    danosti in potrebe slovenske družbe in se v precejšnji meri izognil zgolj
                    mehaničnemu prenosu tujih rešitev v slovensko okolje. </p>
                <p>Ko je ustavna komisija prejela delovni osnutek ustave, ga je v nekaterih členih
                    preoblikovala ter nato sprejela Osnutek Ustave Republike Slovenije, ki ga je 12.
                    10. 1990 skupščina dala v javno razpravo. Javna razprava se je uradno zaključila
                    30. 11. 1990, dejansko pa je trajala mnogo dlje, pri čemer je ustavna komisija
                    posamezne pobude javnosti sprejemala in obravnavala celo vse do določitve
                    predloga ustave. V tej formalni javni razpravi so spet številni posamezniki,
                    združenja in organizacije (npr. občine, gospodarska združenja, sindikati,
                    univerza, verske skupnosti, različna društva in skupine) na ustavno komisijo
                    naslovili številne pobude, pripombe, mnenja, stališča, kritike ipd., ki so se
                    nanašala na ustavne institucije ter na različne dele ustavnega besedila. Za
                    obravnavo vseh teh pobud in mnenj ter za podrobnejšo obravnavo posameznih
                    vsebinskih sklopov ustave je ustavna komisija 7. 1. 1991 določila oziroma
                    oblikovala več strokovnih skupin, ki so jih sestavljali predstavniki skupščine
                    (delegati in predstavniki strokovnih služb) ter zunanji pravni in drugih
                    strokovnjaki. </p>
                <p>Tako ustanovljene strokovne (pod)skupine ustavne komisije so bile naslednje: 1.
                    Skupina za preambulo in splošne določbe; 2. Skupina za pravice, svoboščine in
                    dolžnosti; 3. Skupina za ekonomska in socialna razmerja; 4. Skupina za državno
                    ureditev (državni zbor, predsednik republike in vlada); 5. Skupina za upravo,
                    vojsko, sodstvo, javno tožilstvo, odvetništvo in notariat; 6. Skupina za lokalno
                    in drugo samoupravo; 7. Skupina za ustavnost in zakonitost, Ustavno sodišče in
                    ustavno revizijski postopek; 8. Skupina za prehodne in končne določbe in za
                    ustavni zakon za izvedbo ustave. Te (pod)skupine ustavne komisije so obravnavale
                    pripombe iz javne razprave in na podlagi osnutka ustave oblikovale delovna
                    besedila posameznih poglavij predloga ustave. Ta delovna besedila je nato
                    ustavna komisija združila v integralno delovno besedilo predloga nove ustave, o
                    katerem je v nadaljnjih mesecih obsežno razpravljala in na njegovi podlagi z
                    ustreznimi spremembami in dopolnitvami pripravila besedilo predloga nove
                    ustave.</p>
                <p>Za celotno ustavno razpravo lahko rečemo, da je bila demokratična, obsežna in
                    temeljita. Zaradi različnih odprtih vprašanj, glede katerih ni bilo mogoče hitro
                    doseči zadostne stopnje soglasja ali vsaj ustreznih kompromisov, je bila
                    razprava bistveno daljša od načrtovane. Po aprilskih volitvah 1990 je
                    novonastala vladna koalicija Demos načrtovala sprejem nove ustave že za konec
                    leta 1990. Decembra 1990 je bil namesto tega izveden plebiscit, Slovenija pa se
                    je junija 1991 osamosvojila s Temeljno ustavno listino o samostojnosti in
                    neodvisnosti Republike Slovenije, kot nekakšnim »nadomestkom« za celovito
                    ustavo, glede katere do dne osamosvojitve v ustavni komisiji oziroma skupščini
                    še ni bilo potrebnega dvotretjinskega soglasja. Predvsem za mednarodno
                    uveljavitev Slovenije bi bilo takrat nedvomno bolje, če bi se Slovenija
                    osamosvojila s sprejemom ustave ter na ta način izkazala ustavni konsenz glede
                    bodoče demokratične ureditve, človekovih pravic in pravne države. Po drugi
                    strani pa je bil konsenz o aktu osamosvojitve ter o zagotovitvi človekovih
                    pravic v novi državi ustavnopravno izražen s sprejemom Temeljne ustavne listine
                    o samostojnosti in neodvisnosti Republike Slovenije, kar je osamosvojitvi
                    Slovenije le dalo prepričljivo politično-pravno legitimnost, hkrati pa je to
                    pomenilo več nujno potrebnega časa za ustavno komisijo, da preko intenzivirane
                    ustavne razprave tudi pri odprtih oziroma spornih vprašanjih le najde tiste
                    skupne politične in družbene imenovalce, ki bodo omogočili sprejem moderne,
                    kakovostne in za slovenske državljane splošno sprejemljive ustave. </p>
                <div>
                    <head><hi rend="italic" style="font-size:12pt">Nekatera pomembnejša odprta
                            vprašanja iz ustavne razprave</hi></head>
                    <p>V ustavni razpravi je bilo izpostavljenih veliko političnih, pravnih, etičnih
                        in drugih vprašanj, ki so se vsaj v začetni fazi razprave praktično nanašala
                        na vse določbe bodoče ustave. Nekatera izmed teh vprašanj pa so bila zaradi
                        različnih ideoloških, interesnih, vrednostnih in drugih razlogov do te mere
                        sporna, da so ostala odprta vse do zadnjih mesecev ali celo zadnjih tednov
                        in dni ustavne razprave. Z ustavnopravnega vidika je bilo vse to pogojeno z
                        zahtevnostjo ustavnorevizijskega postopka, ki je za sprejem nove ustave
                        zahteval visoko stopnjo skupščinskega soglasja, kar je bilo seveda glede
                        najbolj spornih vprašanj zelo težko doseči. </p>
                    <p>Kot pravno podlago za izpeljavo postopka za sprejem nove ustave je
                        demokratično izvoljena skupščina v letih 1991 in 1991 uporabila določbe
                        takrat veljavne socialistične ustave iz leta 1974, z vsemi njenimi ustavnimi
                        dopolnili. Ustavnorevizijski postopek, ki so ga urejali členi od 435 do 440,
                        in je urejal le možnost spremembe ustave, se je tako kot edina primerna
                        ustavnopravna podlaga uporabil za postopek sprejetja povsem nove ustave, ki
                        je seveda ukinila staro. V skladu z določbami o tem postopku, je bilo treba
                        za sprejem nove ustave doseči soglasje najmanj dveh tretjin delegatov v
                        vsakem od treh zborov Skupščine Republike Slovenije, v primeru dodatnega
                        usklajevanja pa soglasje najmanj dveh tretjin delegatov vseh zborov na
                        skupni seji 240 članske skupščine. Tako zahteven ustavnorevizijski postopek
                        je seveda po eni strani novi ustavi zagotovil visoko stopnjo legitimnosti,
                        po drugi strani pa je ravno s tem v ustavni razpravi otežkočil proces
                        sprejemanja dokončnih odločitev . </p>
                    <p>Ker kot rečeno v ustavni razpravi glede najbolj spornih vprašanj ni bilo
                        mogoče doseči potrebnega političnega soglasja, so se z njimi posebej
                        ukvarjale tudi različne podskupine in druge usklajevalne skupine, vse skupaj
                        pa je na najvišji ravni koordinirala ustavna komisija. To dodatno kaže, da
                        je bila ustavna razprava obsežna in izčrpna, njen uspeh pa je bil pogojen
                        tudi z različnimi kompromisi med političnimi elitami. Nekatera od takrat
                        odprtih oziroma spornih ustavnih vprašanj so verjetno bolj ali manj odprta
                        ali sporna še danes, saj so prežeta z močnimi interesnimi ali
                        vrednostno-ideološkimi pogledi in ozadji. </p>
                    <p>Med pomembnejša odprta vprašanja v okviru ustavne razprave v letih 1990/1991
                        je mogoče uvrstiti predvsem tista, ki so se nanašala na: </p>
                    <list type="unordered">
                        <item>ustavno opredelitev nacionalnega temelja slovenske države; </item>
                        <item>lastninsko pravico tujcev; </item>
                        <item>obseg varovanja socialnih in ekonomskih pravic; </item>
                        <item>status narodnih manjšin; </item>
                        <item>socialno funkcijo lastnine; </item>
                        <item>pravico delavcev do soupravljanja; </item>
                        <item>pravice v zvezi s spočetjem in rojstvom otroka; </item>
                        <item>eno- ali dvodomno sestavo parlamenta; </item>
                        <item>zastopanost regij ter socialnih, kulturnih in ekonomskih interesov v
                            parlamentu; </item>
                        <item>oblikovanje vlade oziroma imenovanje ministrov</item>
                        <item>pristojnosti predsednika republike; </item>
                        <item>vprašanje vojske oziroma morebitnega demilitariziranega statusa
                            Slovenije; </item>
                        <item>razmejitev pristojnosti med državo in lokalno samoupravo; </item>
                        <item>imenovanje in sestavo sodnega sveta; </item>
                        <item>vprašanje ustavnega referenduma ali plebiscita o samoodločbi naroda.
                        </item>
                    </list>
                    <p>Med naštetimi vprašanji so se nekatera v času ustavne razprave razrešila
                        neposredno na podlagi razvoja dogodkov v tistem obdobju. Tako je z izvedbo
                            <hi rend="italic">plebiscita</hi> o slovenski samostojnosti razprava o
                        analognem <hi rend="italic">ustavnem referendumu</hi> postala brezpredmetna.
                        Prav tako je spopad med nastajajočo slovensko vojsko in jugoslovansko armado
                        v dneh neposredno po razglasitvi slovenske samostojnosti (10-dnevna vojna za
                        Slovenijo) pokazal, da Slovenija potrebuje oborožene sile ter da je
                        vprašanje njenega <hi rend="italic">demilitariziranega statusa</hi>, za
                        katerega so se nekateri izrecno zavzemali, izven okvirov politične
                        realnosti. </p>
                    <p>Glede drugih odprtih vprašanj, med katerimi so v nadaljevanju obravnavana le
                        tista, ki imajo večji družbeni pomen ali pa so se v ustavni razpravi
                        izkazala za najbolj zahtevna, velja najprej omeniti, da so se predstavniki
                        nekaterih parlamentarnih strank (npr. Slovenska demokratična zveza)
                        zavzemali za opredelitev <hi rend="italic">narodne suverenosti</hi> kot
                        temeljnega ustavnega načela, medtem ko je na drugi strani večina zagovarjala
                        sodobni ustavni koncept <hi rend="italic">ljudske suverenosti.</hi> Po prvem
                        stališču naj bi bil konstitutivni element države slovenski narod, po drugem
                        stališču pa državljani Slovenije ne glede na svoje narodno-etnično poreklo
                        (poleg Slovencev po pripadnosti predvsem tudi slovenski državljani, ki
                        izhajajo iz bivših jugoslovanskih republik ter pripadniki italijanske in
                        madžarske narodne skupnosti in drugi). Prepričljivo je prevladalo drugo
                        stališče, tj. stališče o ljudski (državljanski) suverenosti, pri čemer pa
                        ustava v 3. členu izrecno določa, da je le slovenski narod kot takšen v
                        Sloveniji nosilec pravice do samoodločbe. Toda, kot bo pojasnjeno v
                        nadaljevanju, je doslej v tem pogledu razumevanje pojma narod (v skladu z
                        prevladujočo interpretacijo 3. člena ustave) že privzelo sodoben
                        državljanski pomen. </p>
                    <p>Glede posamičnih človekovih pravic, ki jih ureja ustava, so bile v ustavni
                        razpravi posebne pozornosti deležne predvsem pravica delavcev do
                        soupravljanja, lastninska pravica tujcev ter pravica do svobodnega odločanja
                        o rojstvih otrok. <hi rend="italic">Pravici delavcev do soupravljanja</hi>
                        so nekateri nasprotovali zato, ker je spominjala na pravico (delavcev) do
                        samoupravljanja iz prejšnjega sistema, ki se je v marsičem izkazala kot
                        nerealna oziroma zgolj navidezna in v funkcionalnem smislu neučinkovita
                        ideološka postavka. Prevladalo je nasprotno stališče, saj gre za pravico, ki
                        jo v določenih realnih okvirih uveljavljajo tudi sodobne demokracije. Vendar
                        pa je ta pravica v ustavi opredeljena zgolj na načelni ravni, njeno
                        podrobnejše urejanje pa je prepuščeno zakonu (75. člen ustave).</p>
                    <p>Glede <hi rend="italic">lastninske pravice tujcev</hi> je bila po daljših
                        razpravah sprejeta rešitev, ki jo je do leta 1997 vseboval 68. člen ustave.
                        Ta člen je določal, da tujci lahko pridobivajo lastninsko pravico na
                        nepremičninah pod pogoji, ki jih določa zakon. Vendar pa je hkrati določal,
                        da na <hi rend="italic">zemljiščih</hi> tujci ne morejo pridobiti lastninske
                        pravice, razen z dedovanjem ob pogoju vzajemnosti. Takšna ustavna določba je
                        odražala skrb pred možnostjo, da bi tuje pravne in fizične osebe, ki
                        razpolagajo z znatnimi finančnimi sredstvi ali drugimi viri družbene moči
                        sčasoma lahko pridobile v last večje dele slovenskih zemljišč, kar bi lahko
                        pretirano omejilo možnosti domačih fizičnih in pravnih oseb do pridobivanja
                        in uporabe teh zemljišč. Leta 1997 in kasneje se je takšna ureditev izkazala
                        za nesprejemljivo predvsem zaradi vključevanja Slovenije v Evropsko unijo
                        (EU) in zaradi s tem povezane potrebe po prilagoditvi ureditvam drugih držav
                        članic EU. Dne 14. julija 1997 je bila zato ta ustavna določba spremenjena
                        (to je bila prva sprememba nove ustave), do nadaljnje spremembe te iste
                        določbe pa je prišlo v letu 2003 (gre za edini člen ustave, ki je bil doslej
                        spremenjen že dvakrat), pri čemer zdaj 68. člen določa, da tujci lahko
                        pridobijo lastninsko pravico na nepremičninah pod pogoji, ki jih določa
                        zakon ali mednarodna pogodba, ki jo ratificira državni zbor. </p>
                    <p>Eno najtežjih vprašanj v ustavni razpravi je bilo vprašanje, ali naj ustava
                        določi <hi rend="italic">pravico do svobodnega odločanja o rojstvih
                            otrok.</hi> To pravico je vsebovala že prejšnja ustava, njeno vključitev
                        v novo ustavo pa so podpirale predvsem levo in levosredinsko orientirane
                        politične stranke ter precejšen del javnega mnenja. Kljub številnim poskusom
                        uskladitvenih formulacij, glede 55. člena ustave, ki v okviru svobode
                        odločanja o rojstvih otrok dopušča tudi negativno izbiro, do kompromisa ni
                        prišlo. Zato je vse do trenutka, ko je 23. 12. 1991 skupščina na skupni seji
                        vseh treh zborov odločala o sprejetju ustave ostalo negotovo, ali bodo tisti
                        poslanci, ki so odločno nasprotovali 55. členu ustave, kljub temu glasovali
                        za sprejem celotne ustave. </p>
                    <p>Glede državne ureditve se je v začetku ustavne razprave v ustavni komisiji
                        zastavljalo predvsem vprašanje, kakšen naj bo <hi rend="italic">položaj
                            predsednika republike</hi>, v povezavi s tem pa seveda tudi vprašanje,
                        kako naj bo urejeno razmerje med parlamentom in izvršilno oblastjo.
                        Strokovna skupina ustavne komisije je kot pripomoček za razpravo izdelala
                        dva normativna modela. Po prvem naj bi bil sistem oblasti parlamentaren, v
                        katerem bi imel parlament prevladujoč vpliv na oblikovanje vlade. Po drugem
                        modelu, ki bi ga lahko imenovali polpredsedniški ali
                        predsedniško-parlamentarni model (po pretežno francoskem zgledu), pa bi imel
                        prevladujoč vpliv na formiranje vlade (na njeno imenovanje in razrešitev)
                        neposredno izvoljeni predsednik republike. Že na samem začetku ustavne
                        razprave je prevladalo stališče, da je za Slovenijo primernejši
                        parlamentarni sistem. Ta je bil nato oblikovan pretežno po nemškem zgledu s
                        poudarkom na institutu konstruktivne nezaupnice, pri čemer pa je bila v
                        zadnji fazi ustavne razprave nekoliko presenetljivo in v nasprotju s
                        prevladujočimi stališči (ustavno)pravne stroke sprejeta določba, po kateri
                        vladne ministre imenuje in razrešuje parlament (državni zbor). Glede
                        položaja in vloge predsednika države je ustavna komisija po eni upoštevala
                        tedaj močno prevladujoče javno mnenje oziroma pričakovanja velike večine
                        Slovencev, da bo (individualni) predsednik države po novi ustavi voljen na
                        neposrednih volitvah. Po drugi strani pa je v ustavni komisiji prevladalo
                        stališče, da naj predsednik države nima pomembnejših ustavnih pristojnosti,
                        na kar so vplivale tudi takratne politične ocene o političnem vplivu, ki se
                        je hipotetično pripisoval potencialnim konkretnim predsedniškim kandidatom.
                        Ustava tako določa, da je predsednik republike neposredno voljen, vendar pa
                        ima pretežno le reprezentativne, iniciativne in protokolarne pristojnosti,
                        ki mu ne dajejo pravnih možnosti, da bi močneje vplival na oblikovanje
                        državne politike. Ta se oblikuje predvsem v okviru vlade in parlamenta,
                        čeprav lahko seveda v praksi predsednik republike z osebno avtoriteto in
                        neformalnim delovanjem tudi močneje poseže v politično dogajanje. </p>
                    <p>Že omenjena posebnost slovenske ustave je določba 112. člena, po kateri <hi
                            rend="italic">ministre imenuje in razrešuje državni zbor</hi> na predlog
                        predsednika vlade. Ta unikatna rešitev pomeni odstop od ustaljenih
                        parlamentarnih ureditev ter znotraj parlamentarnega sistema ohranja element
                        skupščinskega sistema, po katerem pristojnost imenovanja in razreševanja
                        ministrov ostaja v domeni ljudskega predstavništva in ne predsednika vlade,
                        ki je v skladu s svojo funkcijo odgovoren za delo vlade in s tem posredno
                        tudi za delo ministrov. Kot rečeno je bila ta rešitev sprejeta šele v zadnji
                        fazi ustavne razprave in ni temeljila na strokovnih argumentih. V zvezi s
                        tem je mogoče domnevati, da je šlo za eno tistih odločitev, ki so bile
                        sprejete glede na takratno konkretno politično situacijo, saj so si
                        parlamentarne stranke, ki seveda niso mogle z gotovostjo predvideti, kakšno
                        vlogo bodo imele v prihodnjih sestavah skupščine in vlade, s tem zagotovile
                        to posebno možnost vplivanja na oblikovanje oziroma sestavo vlade. </p>
                    <p>Glede <hi rend="italic">strukture parlamenta</hi> v ustavni razpravi ni
                        prišlo do potrebnega soglasja med zagovorniki enodomnosti in zagovorniki
                        dvodomnosti, zato je bil šele v zadnjih mesecih ustavne razprave dosežen
                        kompromis, in sicer v obliki državnega sveta kot organa, ki zastopa različne
                        družbene interesne ter jih prenaša v parlament. Parlament je tako po ustavi
                        dvodomen, saj ga sestavljata državni zbor kot predstavništvo ljudstva (90
                        poslancev) in državni svet kot zastopstvo nosilcev socialnih, gospodarskih,
                        poklicnih in lokalnih interesov (40 članov). Gre za t. i. nepopolno
                        dvodomnost, kajti državni svet (drugi dom) ima v primerjavi z državnim
                        zborom (prvim domom, splošnim predstavniškim telesom) le zelo omejene
                        oziroma šibke pristojnosti. </p>
                    <p>Med zahtevnejšimi vprašanji ustavne razprave je bila nova <hi rend="italic"
                            >koncepcija lokalne samouprave</hi>, s katero naj bi se odpravil
                        socialistični t. i. komunalni sistem lokalne samouprave. Slednji je temeljil
                        na relativno veliki občini (komuni), ki je združevala samoupravno in državno
                        vlogo, pri čemer so se skozi čas državne funkcije občin krepile na račun
                        samoupravnih. Občina je tako pretežno delovala kot prva stopnja državne
                        uprave. Nova ustava je vzpostavila drugačen koncept lokalne samouprave, ki
                        je vzpostavil občine kot izključno samoupravne enote ter omogočil možnosti
                        njihovega povezovanja v širše enote lokalne samouprave (npr. pokrajine). </p>
                    <p>V ustavni komisiji je prišlo v ustavni razpravi do močnega razhajanja med
                        zagovorniki t. i. regionalizma na eni strani ter t.i. centralisti na drugi.
                        Prvi, predvsem predstavniki levo- in levosredinsko usmerjenih političnih
                        strank, ki so izhajale iz prejšnjega sistema, so se zavzemali za to, da se
                        Slovenija že z ustavo razdeli na več pokrajin (regij), ki bi imele relativno
                        visoko stopnjo avtonomnosti. S tem je bila povezana tudi njihova ideja o
                        dvodomnem parlamentu, kjer bi bil drugi dom predstavništvo lokalnih
                        interesov in bi imel bistveno večje pristojnosti kot sedanji državni svet,
                        pri čemer bi v nekaterih zadevah tudi enakopravno soodločal z državnim
                        zborom. Nasprotniki te ideje, predvsem predstavniki strank Demosa, so
                        menili, da je Slovenija premajhna za takšen regionalizem, zaradi česar so se
                        zavzemali za ostrejšo delitev med državo in lokalno samoupravo ter za manjšo
                        vlogo slednje. V skladu s takšnim pogledom so zagovarjali tudi enodomnost
                        parlamenta. Na koncu je prevladala druga, t.i. centralistična koncepcija,
                        vendar pa je zaradi kompromisov pri pisanju ustavnih členov prišlo do
                        nekaterih vprašljivih rešitev glede ureditve širših oblik lokalne samouprave
                        (pokrajin) ter državnega sveta. Junija 2006 je bila sprejeta sprememba
                        ustavne ureditve pokrajin kot širših samoupravnih skupnosti, s katero je
                        ustavodajalec zagotovil sistemsko ureditev pokrajin kot širših oblik
                        samoupravnih lokalnih skupnosti, pri čemer je večji del te ureditve prenesel
                        v obvezno zakonsko urejanje.</p>
                    <p>Ta kratek pregled nekaterih pomembnejših oziroma zahtevnejših odprtih
                        vprašanj iz ustavne razprave in njihovih (kompromisnih) ustavnih rešitev
                        kaže na nekatera področja, ki so bila v tistem obdobju posebej »občutljiva«,
                        pri čemer nekatera izmed njih zaradi svojega ideološkega, interesnega ali
                        vrednostnega naboja ostajajo takšna vse do danes. V okviru dosedanjih pobud
                        in predlogov za spremembo ustave je državni zbor na ustavni ravni že ponovno
                        obravnaval nekatera od teh vprašanj. Pri tem je razprava glede ureditve
                        lastninske pravice tujcev in opredelitve razmerja med državo in lokalno
                        samoupravo na ravni pokrajin privedla do ustavnih sprememb, medtem ko
                        predlagane spremembe niso bile sprejete v zvezi s predlogi, ki so se
                        nanašali na sestavo parlamenta oziroma na vlogo državnega sveta in
                        zastopanost regij v parlamentu, na imenovanje ministrov ter na imenovanje in
                        sestavo državnega sveta. Tem pobudam in predlogom so se seveda pridružili
                        tudi predlogi za spremembo nekaterih drugih ustavnih določb, kar je privedlo
                        tudi do nekaj ustavnih sprememb, pri čemer je bilo več ustavnorevizijskih
                        predlogov zavrnjenih. Med zavrnjenimi so bili tudi takšni, za katere je
                        strokovna javnost ocenjevala, da bi bili koristni z vidika posodobljenja
                        ustave oziroma njene prilagoditve aktualnim spoznanjem in družbenim
                        potrebam. </p>
                    <p>Glede dosedanjih ter prihodnjih dopolnjevanj in spreminjanj ustave lahko
                        kljub smiselnosti zagotavljanja ustavne kontinuitete načelno ugotovimo, da
                        spreminjanje ustave nikakor ni nesprejemljivo, kajti normalno je, da se tudi
                        ustava prilagaja družbenemu razvoju. Pri tem pa je za zagotovitev
                        državnopravne in demokratične kontinuitete pomembno, da spremembe ustave, če
                        za to ni izjemno pomembnih razlogov, ne posegajo bistveno v sama ustavna
                        načela, ki so zajeta predvsem v prvem poglavju ustave, ter da ne odpravijo
                        nekaterih drugih temeljnih ustavnih institucij. Ključnega pomena je tudi, da
                        se ustavne spremembe sprejemajo le na področjih, kjer ustavne rešitve v
                        praksi bodisi niso mogle zaživeti ali pa so se izkazale za neustrezne.
                        Ustavne spremembe je torej primerno sprejemati le takrat, kadar so resnično
                        nujne oziroma koristne, pri čemer si je pred vsako takšno spremembo treba
                        vzeti dovolj časa za demokratično razpravo ter za tehten političen in
                        strokoven razmislek.</p>
                </div>
            </div>
        </body>
    </text>
</TEI>
