<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-20</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-21T16:18:53Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <head>Ustava Republike Slovenije: gospodarska in socialna razmerja</head>
                <docAuthor>Miro Cerar</docAuthor>
                <div>
                    <head>Splošne značilnosti ustavne ureditve gospodarskih in socialnih
                        razmerij</head>
                    <p>V času nastajanja ustave je bilo sprejeto stališče, da naj ustava ureja tudi
                        nekatere temeljne vidike gospodarskih in socialnih razmerij, pri tem pa naj
                        se ustavodajalec v čim večji meri izogne programskim normam ter preveč
                        podrobnemu urejanju teh področij, da bi ustava ne postavila preveč togih
                        okvirov za prihodnjo prakso. Tem zahtevam je ustavodajalec večinoma ugodil,
                        ni pa se mogel povsem izogniti nekaterim programskim določbam, ki jih je
                        vključil v ustavo zaradi njihovega širšega družbenega pomena ter zato, ker
                        odražajo sodobne napredne civilizacijske standarde in visoko stopnjo
                        družbenega soglasja v Sloveniji. V poglavju o gospodarskih in socialnih
                        razmerjih so takšne programske norme npr. določba o funkciji države, da
                        ustvarja možnosti za zaposlovanje in delo (66. člen URS), določba o skrbi
                        države za gospodarski, kulturni in socialni napredek prebivalstva na gorskih
                        in hribovitih območjih (71. člen), določba o skrbi države za zdravo
                        življenjsko okolje (72. člen), določba o skrbi države in lokalnih skupnosti
                        za ohranjanje naravne in kulturne dediščine (73. člen) ter določba o nalogi
                        države, da ustvarja možnosti, da si državljani lahko pridobijo primerno
                        stanovanje (78. člen).</p>
                    <p>Nekatere določbe iz poglavja o gospodarskih in socialnih razmerjih bi bilo
                        mogoče uvrstiti tudi v poglavje o človekovih pravicah in svoboščinah, druge
                        pa v poglavje o državi in njenih funkcijah. Kljub temu pa predstavlja večina
                        določb tega poglavja zaokroženo celoto, kar upravičuje takšno ustavno
                        razvrstitev. To poglavje zagotavlja veliko takšnih pravic, katerih
                        uresničevanje bistveno soopredeljuje zakon (npr. pravica do zdravega
                        življenjskega okolja, pravica do soodločanja delavcev pri upravljanju,
                        pravica do stavke ter pravice v Sloveniji zaposlenih tujcev in njihovih
                        družin).</p>
                    <p>Ena od ključnih dilem pri oblikovanju ustave je bila, ali naj ustava ureja
                        tudi takšne pravice, ki jih v določeni meri priznavajo tisti
                        mednarodnopravni dokumenti, ki jih je naša država ratificirala, vendar pa
                        jim v Sloveniji še nekaj časa ne bo mogoče v vseh primerih zagotoviti zares
                        učinkovitega pravnega (sodnega) varstva. Kot takšne so bile v ustavni
                        razpravi prepoznane npr. pravica do dela, pravica do zdravja in pravica do
                        stanovanja. Ustavodajalec se je odločil, da teh pravic kot takšnih izrecno
                        ne uvrsti v ustavo, vendar pa je po drugi strani s programskimi ustavnimi
                        določbami državi naložil obveznost, da vzpostavi možnosti za uveljavljanje
                        teh pravic oziroma dobrin, ki jih te pravice varujejo.</p>
                    <p>Tu velja spomniti, da iz 8. in 153. člena ustave izhaja, da morajo biti
                        zakoni in drugi predpisi Republike Slovenije v skladu s splošno veljavnimi
                        načeli mednarodnega prava in z ratificiranimi mednarodnimi pogodbami, pri
                        čemer se ratificirane in objavljene mednarodne pogodbe uporabljajo
                        neposredno. V tem obsegu velja torej prvenstvo (primat) mednarodnega prava
                        pred notranjim (slovenskim) pravom, kar pomeni, da zakonodajalca obvezuje
                        tudi vsebina vseh ratificiranih mednarodnih paktov in konvencij s področja
                        človekovih pravic, če seveda ne nasprotuje ustavi. Pri tem pa so tudi v
                        mednarodnih paktih in konvencijah socialne pravice pogosto opredeljene v
                        bolj ali manj programski obliki, zaradi česar je njihovo uresničevanje
                        praviloma odvisno od ekonomskih, političnih in drugih okoliščin ter možnosti
                        v posameznih državah.</p>
                </div>
                <div>
                    <head>Delo in z njim povezane pravice</head>
                    <p>V 66. členu ustave je opredeljeno <hi rend="italic">varstvo
                        dela</hi><hi rend="bold" xml:space="preserve">. </hi>Določeno je, da država
                        ustvarja možnosti za zaposlovanje in delo, kar je predvsem napotilo
                        državnemu zboru in vladi, da v tej smeri usmerjata ekonomsko in socialno
                        politiko v državi. Poleg tega je v navedenem členu določeno tudi, da mora
                        država zagotavljati zakonsko varstvo zaposlovanja in dela.</p>
                    <p>V 75. členu ustave je določeno, da <hi rend="italic">delavci sodelujejo pri
                            upravljanju</hi> v gospodarskih organizacijah in zavodih na način in pod
                        pogoji, ki jih določa zakon. Tako npr. zakon o sodelovanju delavcev pri
                        upravljanju določa načine in pogoje sodelovanja delavcev pri upravljanju
                        gospodarskih družb (če ni s posebnim zakonom določeno drugače), bank,
                        zavarovalnic in zavodov, pa tudi podjetij, ki opravljajo gospodarske javne
                        službe. Sodelovanje delavcev pri upravljanju se v teh primerih uresničuje s
                        pravico do pobude oziroma odgovora na pobudo, s pravico do obveščenosti, s
                        pravico dajanja mnenj in predlogov (vključno s pravico do odgovora nanje), z
                        možnostjo ali obveznostjo skupnih posvetovanj z delodajalcem, s pravico
                        soodločanja, s pravico zadržanja odločitve delodajalca ter z drugimi načini
                        sodelovanja, ki se določijo z dogovorom med delodajalcem in svetom delavcev.
                        Te pravice uresničujejo delavci posamezno ali pa kolektivno (npr. preko
                        sveta ali zbora delavcev).</p>
                    <p>Ustava izrecno opredeljuje tudi <hi rend="italic">sindikalno
                        svobodo</hi><hi rend="bold" xml:space="preserve">. </hi>Gre za obliko
                        svobodnega združevanja, ki ga sicer omogoča že 42. člen ustave (splošna
                        opredelitev temeljne pravice do svobodnega združevanja), vendar pa je
                        ustavodajalec s posebno določbo o sindikalnem združevanju še posebej
                        poudaril to možnost uresničevanja delavskih pravic. V 76. členu ustave je
                        tako določeno, da je ustanavljanje in delovanje sindikatov ter včlanjevanje
                        vanje svobodno. S tem je delojemalcem posebej zagotovljena tako aktivna
                        sindikalna svoboda (pravica delavca oziroma zaposlenega, da se po svoji
                        izbiri včlani v sindikat) kot tudi negativna sindikalna svoboda (četudi
                        posameznik izpolnjuje pogoje za včlanjenje v sindikat, ga v to nihče ne sme
                        (pri)siliti).</p>
                    <p>V prvem odstavku 77. člena ustave je določeno, da imajo delavci <hi
                            rend="italic">pravico do
                        stavke</hi><hi rend="bold" xml:space="preserve">. </hi>To je ena izmed
                        temeljnih delavskih oziroma sindikalnih pravic, ki predstavlja posebno
                        obliko varstva interesov delavcev. Stavke praviloma potekajo pod vodstvom
                        sindikatov, njihovi organizacija in izvedba pa morata biti napovedani
                        vnaprej. Tudi sicer mora potekati stavka v ustavnih in zakonskih okvirih,
                        kar predvsem pomeni, da se z njo ne smejo nedopustno omejevati ali kršiti
                        pravice drugih. Ustava v tem pogledu še posebej določa, da se lahko, če to
                        zahteva javna korist (npr. če bi se s stavko lahko ogrožalo zdravje,
                        življenje ali varnost ljudi), pravica do stavke upoštevajoč vrsto in naravo
                        dejavnosti z zakonom omeji (77/2 URS) – kar je npr. še posebej značilno za
                        stavke policistov, carinikov ali zdravnikov.</p>
                </div>
                <div>
                    <head>Določbe o lastnini</head>
                    <p>Ustava v okviru II. poglavja, ki ureja človekove pravice in temeljne
                        svoboščine, posebej zagotavlja pravico do zasebne lastnine (33 URS).
                        Dopolnitev te ureditve vsebuje poglavje o gospodarskih in socialnih
                        razmerjih, ki v več določbah podrobneje opredeljuje pridobivanje in uživanje
                        lastnine. Gre za sodobni pravni pristop, ki v lastninski pravici oziroma
                        lastnini ne vidi zgolj liberalne kategorije, ki bi lastniku dajala neomejene
                        možnosti uporabe in razpolaganja z dobrinami v njegovi lasti, pač pa
                        lastninsko pravico omejuje v različnih pogledih, ki zagotavljajo tudi njeno
                        družbenokoristno udejanjanje.</p>
                    <p>V 67. členu ustave je zapisano, da zakon določa <hi rend="italic">način
                            pridobivanja in uživanja lastnine</hi>, tako da je zagotovljena njena
                        gospodarska, socialna in ekološka funkcija. Navedene funkcije je težko na
                        splošno določno opredeliti, kajti upoštevati je treba vso raznolikost
                        lastninskih oblik in družbene okoliščine, ki determinirajo te funkcije. Z
                        gospodarsko funkcijo je predvsem mišljeno, da mora lastnina za zagotavljanje
                        splošne in javne koristi omogočati uspešno podjetništvo in gospodarjenje,
                        ustvarjanje dohodka in dobička, čim večjo zaposlenost prebivalstva itd. Za
                        socialno funkcijo lastnine velja, da jo je treba na eni strani razumeti kot
                        njeno občo družbeno komponento, na drugi strani pa jo je treba povezati tudi
                        s pojmom socialne države. V prvem pogledu se lastnine ne sme uporabljati ali
                        zlorabljati na škodo drugih in na račun kohezivnosti družbe, v ožjem
                        socialnem pogledu pa mora lastnina prispevati k zagotavljanju ustreznega
                        življenjskega standarda državljanov ter k zadovoljevanju njihovih potreb na
                        področju zdravstva, sociale, šolstva, kulture itd. V okvir ekološke funkcije
                        lastnine sodijo nekatere izrecne ustavne opredelitve (npr. skrb za zdravo
                        življenjsko okolje – 72 URS, varovanje naravne dediščine – 73 URS), poleg
                        tega pa opredeljujejo omejitve lastnine s ciljem varovanja narave oziroma
                        okolja tudi zakoni, ki določajo nekatere posebne pogoje uporabe nepremičnin
                        (npr. gozdnih zemljišč) in premičnin (npr. motoriziranih prevoznih
                        sredstev), posebne ukrepe za varovanje posebej ogroženih dobrin (npr.
                        nekaterih območij, živalskih in rastlinskih vrst) ter pogoje in način
                        opravljanja gospodarskih dejavnosti, ki naj bi v čim manjši meri
                        onesnaževale okolje.</p>
                    <p>V 68. členu ustave je urejena <hi rend="italic">lastninska pravica tujcev na
                            nepremičninah</hi>. V tem členu je bilo prvotno, tj. ob sprejemu ustave,
                        določeno, da lahko tujci pridobivajo lastninsko pravico na nepremičninah pod
                        pogoji, ki jih določa zakon. Isti člen je tujcem na zemljiščih prepovedal
                        pridobivanje lastninske pravice, razen z dedovanjem ob pogoju vzajemnosti
                        (vzajemnost pomeni, da naša država priznava tujcu pravico do dedovanja
                        zemljišča, če enako pravico priznava našemu državljanu tudi država, iz
                        katere je ta tujec). Takšna prvotna ustavna ureditev glede pridobivanja
                        lastnine na nepremičninah v Sloveniji je bila za tujce restriktivna, oziroma
                        kar zadeva zemljišča skoraj povsem izključujoča. Ustavodajalca je pri
                        pisanju teh določb vodila skrb pred možnostjo prevlade ozkogledih in
                        lukrativnih individualnih ali partikularnih interesov, kar bi vodilo v
                        situacijo, ko bi lahko tuje fizične in pravne osebe, ki razpolagajo z
                        velikimi količinami kapitala, v relativno velikem obsegu pokupile slovenska
                        zemljišča in druge nepremičnine.</p>
                    <p>V prvi polovici leta 1997 je Slovenija ratificirala t. i. pridružitveni
                        sporazum z Evropsko unijo, na podlagi katerega je naša država vstopila v
                        krog držav, ki so kandidirale za članstvo v Evropski uniji. Dotedanja
                        oziroma prvotna določba 68. člena ustave se je v luči tega sporazuma
                        izkazala za neustrezno oziroma pretirano omejevalno glede ureditve
                        pridobivanja lastninske pravice na zemljiščih s strani tujcev, zaradi česar
                        se je državni zbor odločil drugače urediti to ustavno materijo. Tako je še
                        pred ratifikacijo navedenega pridružitvenega sporazuma sprejel Ustavni zakon
                        o spremembi 68. člena ustave Republike Slovenije (Ur. l. RS, št. 42/97), s
                        katerim je bilo celotno besedilo 68. člena nadomeščeno z novim besedilom, ki
                        je določilo, da lahko tujci pridobijo lastninsko pravico na nepremičninah
                        pod pogoji, ki jih določa zakon, ali če tako določa mednarodna pogodba, ki
                        jo ratificira državni zbor, ob pogoju vzajemnosti. Kot obvezni pogoj za
                        sprejetje tega zakona in mednarodne pogodbe je bila ustavno določena
                        dvotretjinska večina glasov vseh poslancev državnega zbora. S takšno
                        rešitvijo je državni zbor na ustavni ravni načelno in s tem tudi za tujce
                        liberaliziral promet z nepremičninami, pri čemer pa je podrobnejše rešitve
                        prenesel na bodočo zakonsko oziroma morebitno konvencijsko ureditev.</p>
                    <p>Dne 7. 3. 2003 je bila z Ustavnim zakon o spremembah I. poglavja ter 47. in
                        68. člena Ustave Republike Slovenije določba 68. člena ustave ponovno
                        spremenjena, in sicer v smeri nadaljnje liberalizacije slovenskega trga
                        nepremičnin. Ta še vedno veljavna določba 68. člena odpravlja dva dotedenja
                        pogoja, ki sta veljala za pridobivanje lastninske pravice na nepremičninah s
                        strani tujcev, tj. pogoj vzajemnosti in pogoj dvotretjinske večine pri
                        sprejemanju zakona in ratifikaciji mednarodne pogodbe, s katerima so
                        določajo pogoji za navedeno pridobivanje lastninske pravice. V 68. členu
                        ustave je sedaj določeno, da lahko tujci pridobijo lastninsko pravico na
                        nepremičninah pod pogoji, ki jih določa zakon ali mednarodna pogodba, ki jo
                        ratificira državni zbor. Takšna ustavna rešitev sledi slovenski zavezanosti
                        načelom prostega pretoka dobrin in prostega gibanja oseb v svetovnem merilu
                        ter še posebej v okviru EU, na katero je Slovenija prenesla v izvrševanje
                        del svojih suverenih pravic in znotraj katere so uveljavljene t.i. štiri
                        svoboščine: prosti pretok blaga, oseb, storitev in kapitala. Pri odločitvi
                        za takšno spremembo ustave je bila odločilna predhodna politična obljuba s
                        strani Slovenije, da se bo v tem pogledu še pred dokončno vključitvijo v EU
                        dodatno uskladila s standardi članic EU, pri čemer je pri preučevanju
                        ureditve pridobivanja lastninske pravice s strani tujcev ustavodajalec
                        prvenstveno upošteval tudi primerjalni pogled, ki je pokazal, da v okviru EU
                        na tem področju razen redkih in omejenih izjem ni uveljavljeno načelo
                        vzajemnosti. K temu je treba dodati, da je (bila) takšna nova oziroma
                        sedanja določba 68. člena ustave še vedno nujna predvsem zaradi obravnave
                        tistih tujcev, ki niso državljani držav članic EU in katerim je zaradi
                        določenih razlogov treba pogojevati oziroma omejiti pravico do pridobivanja
                        lastninske pravice na nepremičninah v Sloveniji.</p>
                    <p>V 69. členu ustave je določeno, da se lahko lastninska pravica na
                        nepremičnini v javno korist odvzame ali omeji proti nadomestilu v naravi ali
                        proti odškodnini pod pogoji, ki jih določa zakon. Ta določba torej ureja <hi
                            rend="italic"
                        >razlastitev</hi><hi rend="bold" xml:space="preserve">, </hi>ki pride v
                        poštev takrat, kadar javna korist prevlada nad koristjo lastnika (npr.
                        zaradi gradnje državne ceste se proti odškodnini razlasti lastnik zemljišča,
                        čez katerega bo tekla cesta).</p>
                    <p>V 70. členu ustave je določeno, da se na <hi rend="italic">javnem dobru</hi>
                        lahko pridobi posebna pravica uporabe pod pogoji, ki jih določa zakon. Kot
                        javno dobro je mogoče opredeliti takšne stvari, ki so namenjene rabi vseh in
                        ne morejo biti v pravnem prometu (t. i. stvari oziroma dobrine v splošni
                        rabi – javne ceste, ulice, parki, reke, jezera, zračni prostor, morska
                        obala, obalno morje in podobno), vendar pa je mogoče v ta pojem uvrstiti
                        tudi stvari, ki so lahko v pravnem prometu, vendar le z določenimi
                        omejitvami (npr. zemljišča, zgradbe, ter premičnine in nepremičnine, ki so
                        opredeljene kot kulturni spomeniki).</p>
                    <p>V 70. členu je zapisano tudi, da zakon določa pogoje, pod katerimi se smejo
                        izkoriščati <hi rend="italic">naravna bogastva</hi> (70/2 URS), med katera
                        sodijo npr. rudna bogastva, živalski in rastlinski svet, v ekonomskem smislu
                        pa tudi zemljišča, gozdovi, vode itd. Zakon lahko določi, da smejo naravna
                        bogastva izkoriščati tudi tuje osebe, pri čemer zakon v takšnem primeru
                        določi tudi pogoje za izkoriščanje (70/3 URS).</p>
                    <p>Dne 30. 11. 2016 je bil sprejet Ustavni zakon o dopolnitvi III. poglavja
                        Ustave Republike Slovenije – UZ70a (Ur. l. RS, št. 75/16), s katerim je bil
                        v ustavo zapisan nov 70.a člen, ki ureja <hi rend="italic">pravico do pitne
                            vode in pravno naravo vodnih virov</hi>. Gre za ustavno spremembo, ki se
                        ustrezno in pravočasno odziva na družbene, okoljske in podnebne razmere v
                        Sloveniji in v svetu, kjer po eni strani voda postaja vedno pomembnejša
                        strateška dobrina, po drugi strani pa je lahko zaradi navedenih razmer in
                        drugih razlogov preskrba prebivalcev s pitno vodo v prihajajočih časih tudi
                        ogrožena. V 70.a členu je zato določeno, da ima vsakdo pravico do pitne vode
                        ter da so vodni viri javno dobro v upravljanju države (70.a/1,2 URS). Vodni
                        viri služijo prednostno in trajnostno oskrbi prebivalstva s pitno vodo in z
                        vodo za oskrbo gospodinjstev in v tem delu niso tržno blago (70.a/3 URS).
                        Oskrbo prebivalstva s pitno vodo in z vodo za oskrbo gospodinjstev
                        zagotavlja država preko samoupravnih lokalnih skupnosti neposredno in
                        neprofitno (70.a/4 URS). <anchor xml:id="Toc130884657"/></p>
                </div>
                <div>
                    <head>Določbe o varstvu zemljišč, naravne in kulturne dediščine in o zdravem
                        življenjskem okolju</head>
                    <p>V 71. členu ustave je opredeljeno <hi rend="italic">varstvo
                        zemljišč</hi><hi rend="bold" xml:space="preserve">. </hi>Ustava pravi, da
                        zakon določa zaradi smotrnega izkoriščanja posebne pogoje za uporabo
                        zemljišč, poleg tega pa določa tudi posebno varstvo kmetijskih zemljišč
                        (70/1,2 URS). To so sicer pomembne določbe, ki pa same po sebi pomenijo le
                        ustavno obvezo zakonodajalca, da podrobneje uredi to materijo. Ob tem je v
                        navedenem členu še dodatno določeno, da država skrbi za gospodarski,
                        kulturni in socialni napredek prebivalstva na gorskih in hribovitih območjih
                        (70/3 URS). Ta načelna oziroma programska norma je podlaga za uresničevanje
                        skrbstvene funkcije države, ki jo je mogoče udejanjati z davčnimi
                        olajšavami, subvencijami in drugimi oblikami denarne pomoči prebivalcem na
                        gorskih in hribovitih območjih, z zagotavljanjem posebnih sredstev lokalnim
                        skupnostim na teh območjih, z določanjem ugodnejših pogojev za razvijanje
                        posameznih dejavnosti itd.</p>
                    <p>V prvem odstavku 72. člena ustave je določeno, da ima vsakdo v skladu z
                        zakonom <hi rend="italic">pravico do zdravega življenjskega okolja</hi>.
                        Država mora skrbeti za zdravo življenjsko okolje. V ta namen mora zakon
                        določiti pogoje in načine za opravljanje gospodarskih in drugih dejavnosti.
                        Zakon tudi določa, pod katerimi pogoji in v kakšnem obsegu je povzročitelj
                        škode v življenjskem okolju dolžan poravnati škodo (72/2,3 URS). Ta sklop
                        določb o varstvu zdravega življenjskega okolja predstavlja v pravni obliki
                        izražen odziv na dandanašnje vse bolj pereče probleme onesnaževanja okolja,
                        pri čemer se težišče urejanja te materije prenaša na zakon in na ustrezno
                        skrb države.</p>
                    <p>Za slovenski narod, ki je številčno relativno majhen in biva v ozemeljsko
                        majhni državi, je še posebej pomembno, da varuje in razvija svojo <hi
                            rend="italic">naravno in kulturno dediščino</hi>. 73. člen ustave v tem
                        pogledu določa, da je vsakdo dolžan v skladu z zakonom varovati naravne
                        znamenitosti in redkosti ter kulturne spomenike. Država in lokalne skupnosti
                        pa so dolžne skrbeti za ohranjanje naravne in kulturne dediščine.</p>
                </div>
                <div>
                    <head>Druge določbe iz poglavja o gospodarskih in socialnih razmerjih</head>
                    <p>Poglavje o gospodarskih in socialnih razmerjih vsebuje tudi nekaj določb, ki
                        jih ni mogoče uvrstiti v zgornje sklope, zaradi česar jih velja strnjeno
                        predstaviti posebej.</p>
                    <p>V 74. členu ustava določa, da je <hi rend="italic">gospodarska pobuda
                            svobodna</hi>. Zakon določa pogoje za ustanavljanje gospodarskih
                        organizacij. Gospodarska dejavnost se ne sme izvajati v nasprotju z javno
                        koristjo. Poleg tega so izrecno prepovedana tudi dejanja nelojalne
                        konkurence in dejanja, ki v nasprotju z zakonom omejujejo konkurenco (npr.
                        nedovoljeni monopoli).</p>
                    <p>V 78. členu ustave je določeno, da država ustvarja možnosti, da si državljani
                        lahko pridobijo <hi rend="italic">primerno stanovanje.</hi> V tem primeru,
                        tako kot v nekaterih drugih, je ustavodajalec v ustavni razpravi ocenil, da
                        bi bila ustavna zagotovitev pravice do stanovanja nerealna oziroma pravno
                        neučinkovita, zaradi česar je na tem področju opredelil le obveznost države,
                        da v prihodnje z ustrezno zakonodajo in z drugimi ukrepi zagotovi
                        državljanom čim ugodnejše možnosti za pridobitev primernih stanovanj.</p>
                    <p>V četrtem odstavku 72. člena ustave je določeno, da <hi rend="italic">varstvo
                            živali pred mučenjem ureja zakon</hi>. Ta določba sicer po vsebini ne
                        sodi povsem na to mesto (navedeni člen obravnava zdravo življenjsko okolje)
                        oziroma v ustavno poglavje o gospodarskih in socialnih razmerjih, vendar pa
                        bi jo bilo težko uvrstiti tudi v katerikoli drug sklop ustavnih določb, zato
                        jo je ustavodajalec umestil v člen, ki se mu po vsebini še najbolj
                        približuje. Gre za pomembno ustavno normo, ki napotuje na zakonsko urejanje,
                        v okviru katerega je seveda nadvse primerno živalim kot čutečim bitjem
                        nameniti tudi druge oblike pravnega varstva in zagotavljanja ustreznih
                        življenjskih pogojev.</p>
                </div>
            </div>
        </body>
    </text>
</TEI>
