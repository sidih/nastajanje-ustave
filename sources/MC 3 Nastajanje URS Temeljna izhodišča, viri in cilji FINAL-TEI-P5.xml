<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Microsoft Office User</author>
            </titleStmt>
            <editionStmt>
                <edition><date>2021-12-01</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2021-12-12T18:05:36Z</date><name>Microsoft Office User</name></change>
            </listChange>
        </revisionDesc>
    </teiHeader>
    <text>
        <body>
            <div>
                <p style="text-align:center;"><hi rend="bold">Miro Cerar</hi></p>
                <p style="text-align:center;"><hi rend="bold">TEMELJNA IZHODIŠČA, VIRI IN CILJI
                        USTAVNE UREDITVE REPUBLIKE SLOVENIJE</hi></p>
                <div>
                    <head><anchor xml:id="Toc130884619"/><hi rend="italic">Temeljna izhodišča
                            ustave</hi>
                    </head>
                    <p>Skupščina Republike Slovenije kot ustavodajalec je v času formalnega procesa
                        oblikovanja in sprejemanja Ustave Republike Slovenije izhajala predvsem iz
                        plebiscitarne volje slovenskega naroda, da naj Slovenija postane suverena
                        država. Pri tem pa je bilo ključno upoštevati tudi dejstvo, da je ta
                        plebiscitarna volja izhajala iz obče sprejete predpostavke, da bo Slovenija
                        kot novonastala država <hi rend="italic">demokratična</hi> in <hi
                            rend="italic">pravna država</hi>, v kateri bo osrednja pozornost
                        namenjena spoštovanju <hi rend="italic">človekovih pravic</hi> in
                        uveljavljanju prvin <hi rend="italic">socialne države</hi>. To so bile
                        nosilne ideje, ki so v drugi polovici 80-ih in v začetku 90-ih let slovensko
                        javno mnenje postopno, a zanesljivo usmerile v plebiscitarno odločitev. </p>
                    <p>Tem temeljnim idejam so se v ustavni razpravi pridružile še nekatere druge,
                        predvsem v obliki zahtev po ustavni zagotovitvi <hi rend="italic">delitve
                            oblasti</hi> ter <hi rend="italic">parlamentarnega sistema</hi>, po
                        opredelitvi <hi rend="italic">predsednika</hi> kot individualnega šefa
                        države, določitvi uveljavljanja <hi rend="italic">referenduma</hi> kot
                        temeljne oblike neposredne demokracije, po <hi rend="italic">ločitvi države
                            in verskih skupnosti</hi> ter zagotovitvi njihove enakopravnosti in
                        svobode delovanja, po zagotovitvi <hi rend="italic">posebnega varstva
                            italijanske in madžarske narodne skupnosti</hi> v Sloveniji, po
                        zagotovitvi <hi rend="italic">posebne skrbi za slovenske manjšine</hi> v
                        sosednjih državah in za <hi rend="italic">Slovence po svetu</hi>, po
                        zagotovitvi ustreznih oblik <hi rend="italic">samouprave</hi> v Sloveniji
                        ter ne nazadnje po zagotovitvi <hi rend="italic">spoštovanja mednarodnega
                            prava</hi>. </p>
                    <p>Vse te in nekatere druge temeljne oziroma nosilne ideje so dobile osrednje
                        mesto v novi ustavi. Večina njih je izrecno opredeljena že v okviru prvega
                        poglavja ustave, ki vsebuje temeljna ustavna načela, nekatera pa so
                        opredeljena ali natančneje razčlenjena in urejena v drugih poglavjih ustave.
                        Ta načela oziroma nosilne ustavne institucije so kot takšna tudi
                        formalnopravno izhodišče in opora pri razlagi drugih ustavnih norm. Čeprav
                        ustava ne vsebuje nobenih določb, ki bi katerokoli njeno vsebino določila
                        kot nespremenljivo, pa so ta temeljna izhodišča oziroma načela naše ustavne
                        ureditve najpomembnejše politično-pravne vrednote, ki jih je treba še
                        posebej spoštljivo in skrbno upoštevati in varovati ter vanje ustavnopravno
                        posegati le in zgolj v primeru, če je to zelo nujno in za to obstoji (čim)
                        širše družbeno soglasje. </p>
                    <p>Ob navedenih izhodiščnih idejah, ki so dobile svoje mesto neposredno v
                        ustavi, pa so ustavodajalca pri oblikovanju in sprejemanju ustave vodila
                        tudi <hi rend="italic">tri temeljna izhodišča, ki v ustavnem besedilu niso
                            izrecno določena</hi>, vendar jih je ustavodajalec <hi rend="italic"
                            >izrecno navedel v razlagi predloga ustave</hi> (Poročevalec Skupščine
                        Republike Slovenije, št. 30, z dne 12. 12. 1991, str. 12). Ta izhodišča
                        oziroma načela kot takšna formalno pravno niso zavezujoča, vendar pa so vse
                        od sprejema ustave do danes ostala pomembna opora za razumevanje določil
                        ustave (predvsem v smislu t. i. zgodovinske in namenske razlage ustavnih
                        določb). Ta izhodišča so: </p>
                    <list type="ordered">
                        <item>Nova <hi rend="italic">ustava naj ne znižuje ravni pravnega varstva,
                                ki so ga zagotavljali že ustava Socialistične Republike Slovenije iz
                                leta 1974 ter njene spremembe oziroma dopolnila</hi>. Takšen
                            politični dogovor, ki je vseskozi spremljal proces oblikovanja nove
                            ustave, ni bil pomemben le med nastajanjem, temveč še bolj tudi z
                            začetnim uveljavljanjem nove ustave. To izhodišče je bilo še posebej v
                            začetnih letih uveljavljanja ustave pomembno razlagalno (intepretativno)
                            vodilo za državne organe, ki so prenašali vsebine ustavnih določb v
                            zakone in druge splošne akte ter v ustavnosodne in druge pravne odločbe,
                            saj jih je usmerjalo k oblikovanju takšnih določil, ki so (najmanj)
                            ohranjala, v pretežni meri pa seveda tudi presegala, raven dotedanje
                            ustavnopravne zaščite državljanov oziroma posameznikov ter drugih
                            nedržavnih pravnih naslovljencev. Ni namreč dovolj, da nova ustavna
                            določba v celoti ali deloma povzema staro (seveda so takšni primeri v
                            novi ustavi redki in se pojavljajo le tam, kjer je določba prejšnje
                            ustave že zagotavljala ustrezno raven pravne ureditve in zaščite),
                            temveč je potrebno tudi, da državni organi in drugi razlagalci ustavnih
                            norm s svojimi razlagami, ko oblikujejo posamezne norme za manj
                            abstraktne ali konkretne primere, pri tem ne znižujejo tiste ravni
                            pravne varnosti, ki je bila v formalnem in vsebinskem smislu dosežena že
                            v prejšnji ustavnopravni ureditvi. </item>
                    </list>
                    <list type="ordered">
                        <item>Drugo temeljno izhodišče nove ustave se glasi: <hi rend="italic"
                                >ustava dopušča vse, česar izrecno ne omejuje ali prepoveduje</hi>.
                            Tega načela ni moč razumeti v dobesednem smislu, kajti kot takšno ne
                            vzpostavlja razlike med državo in posameznikom (državljanom) oziroma
                            civilno družbo (državi namreč ne more in ne sme biti dopustno vse, kar
                            ni z ustavo izrecno omejeno ali prepovedano), poleg tega pa je že zaradi
                            abstraktne ravni ustavnega besedila jasno, da ustava izrecno ne navaja
                            vseh dovoljenih pravnih omejitev in prepovedi, ki jih lahko določi
                            država, temveč večini izmed njih zgolj vzpostavlja osnovne okvire
                            njihove dopustnosti. Smisel tega načela izhaja iz težnje po omejevanju
                            države v njeni prisilni komponenti ter iz želje po odpiranju prostora za
                            svobodno, tj. od države neomejevano delovanje posameznika. V bistvu
                            torej to načelo pomeni, da ustava ne ureja oziroma ne ureja podrobneje
                            tistih družbenih področij, ki so del svobodne sfere posameznikov in
                            civilne družbe oziroma so prepuščena v urejanje državljanom in drugim
                            subjektom na podlagi njihove lastne iniciative ter interesov. Kadar
                            država zaradi družbenih potreb z zakoni in drugimi splošnimi pravnimi
                            akti ureja (tudi) takšna področja, mora biti pri tem karseda
                            samoomejevalna, seveda še posebej, ko gre za spoštovanje ustavnih pravic
                            in svoboščin posameznikov. Navedeno načelo torej, ob ustavni zagotovitvi
                            temeljnih pravic in svoboščin, državo še dodatno usmerja v to, da
                            posameznikom in civilnopravnim združenjem omogoči dovolj avtonomnega
                            oziroma svobodnega prostora pri njihovem obstoju in delovanju. Ob tem je
                            pomembno, da za državne organe takšna svoboda ne velja, kajti če –
                            preprosto povedano – za posameznike velja, da jim je pravno dovoljeno
                            vse, kar ni izrecno prepovedano, za državne organe velja, da smejo
                            delovati le v okviru svojih pravno vnaprej določenih pristojnosti
                            (pravic in dolžnosti). </item>
                    </list>
                    <list type="ordered">
                        <item>Tretje temeljno ustavno izhodišče se glasi: <hi rend="italic">ustava
                                naj vsebuje tisto, kar je za Slovenijo oziroma za njene državljane
                                splošno sprejemljivo.</hi> S tem se je ob sprejemu ustave želelo
                            poudariti, da je nova ustava rezultat prizadevanj celotne slovenske
                            javnosti in seveda še posebej vseh parlamentarnih strank, ter da kot
                            takšna odraža tiste ugotovitve in usmeritve, glede katerih obstoji v
                            Sloveniji visoka stopnja soglasja (pri tem pa je treba upoštevati, da so
                            ustavne določbe precej splošne in abstraktne in kot takšne dopuščajo
                            relativno veliko interpretacijskega prostora). Navedeno soglasje
                            dejansko zajema predvsem ustavo kot celoto, kajti glede posameznih delov
                            (določb) ustave je v Sloveniji gotovo mnogo različnih, tudi
                            nasprotujočih si stališč. Ustava predstavlja zato skupni imenovalec le
                            kot kompleksni navzkrižni presek številnih pogledov in interesov ter jo
                            je mogoče opredeliti kot nekakšen optimalen nacionalni kompromis. Prav
                            to pa je mišljeno tudi z ugotovitvijo, da je ustava splošno
                            sprejemljiva, kar je zelo pomembno za njeno učinkovito udejanjanje.
                        </item>
                    </list>
                    <p>V praksi seveda ni mogoče zagotoviti, da bi se celotna ustava v popolnosti
                        uresničevala, kajti že njena normativna pravna zgradba implicira tudi
                        občasno oziroma delno neučinkovitost (neuresničevanje oziroma kršitve) <hi
                            rend="italic">posameznih</hi> ustavnih določb. Toda dokler se v zadostni
                        meri uresničuje <hi rend="italic">ustava kot celota</hi>, štejemo, da je kot
                        takšna praktično učinkovita navkljub (začasni) neučinkovitosti posameznih
                        delov. Delna neudejanjenost pravne norme namreč to v bistvu sploh šele
                        osmišlja, kajti v primeru popolnega ujemanja pravne norme z dejanskostjo
                        potreba po pravni normi odpade. Seveda pa pretirana ter dolgotrajna
                        neučinkovitost posamezne norme krni njeno pravno naravo in jo spreminja
                        bodisi v t. i. programsko normo (tj. takšno, ki sicer izraža zaželene cilje,
                        vendar ti v bližnji prihodnosti niso v celoti praktično uresničljivi oziroma
                        jih pravo ne more v celoti dejansko zagotoviti – vsebina takšnih norm sodi
                        bolj v politične programske dokumente), ali pa norma kljub svoji pravni
                        veljavnosti dejansko ugasne, kar se praviloma negativno odrazi tudi na druge
                        norme iz istega pravnega akta (npr. ustave), saj se zaradi delne
                        neučinkovitosti pojavi nezaupanje v celoten pravni akt ali celo v pravo kot
                        takšno. </p>
                    <p>Ker glede vseh <hi rend="italic">posameznih</hi> ustavnih norm oziroma določb
                        ne more biti popolnega družbenega soglasja, lahko v družbi to vodi do
                        antagonizmov, pri čemer posameznik ali družbena skupina svoje nespoštovanje
                        določene norme, s katero ne soglaša, opravičuje s argumentom, da drugi
                        kršijo (druge) ustavne norme, s katerimi ta posameznik ali skupina soglaša.
                        Takšno dekonstruktivno situacijo lahko prepreči le takšno <hi rend="italic"
                            >soglasje o celoti (ustavi)</hi>, ki za ohranitev kohezivnosti družbe na
                        podlagi načela vsesplošne medsebojne vzajemnosti prepričljivo zavezuje
                        vsakogar, da spoštuje vse posamezne dele ustave in s tem ustavo kot celoto.
                        Le tako je lahko ob veljavnosti ustave dolgoročno zagotovljena tudi njena
                        učinkovitost. V tem smislu je tudi uresničevanje slovenske ustave pogojeno s
                        pravilnostjo ocene iz navedenega ustavnega izhodišča, namreč da predstavlja
                        ustava <hi rend="italic">kot celota</hi> splošni družbeni konsenz.</p>
                    <p>Takšno družbeno soglasje ne zadostuje le kot enkraten pojav, ki npr. omogoči
                        sprejem nove ustave. Soglasje o temeljih družbene ureditve je nenehen
                        proces, v katerega je vključeno tudi razumevanje ustave kot formalnega in
                        dinamičnega okvira in podlage te ureditve. Ker je ustavno besedilo zaradi
                        svoje strnjenosti in abstraktnosti relativno pomensko odprto, je mogoče že
                        preko praktične razlage ustavnih določb s strani državnih organov, predvsem
                        seveda ustavnega sodišča, ustavne vsebine do neke mere prilagajati tudi
                        aktualnim družbenim potrebam in situacijam. Kadar pa to zgolj z razlago
                        ustavnih določb ni več mogoče oziroma dopustno, pa je na voljo sprožitev
                        postopka za spremembo ustave (IX. poglavje ustave). Pri tem je pomembno, da
                        tudi ob spreminjanju ustave njena temeljna zgradba dolgoročno obstane in
                        zagotavlja kontinuirani demokratičen družbeni razvoj.</p>
                </div>
                <div>
                    <head><anchor xml:id="Toc130884620"/><hi rend="italic">Viri ustavne
                            ureditve</hi>
                    </head>
                    <p>Na splošno je mogoče reči, da so materialni pravni viri slovenske ustave vsi
                        zgodovinski, kulturni, ekonomski, politični in drugi družbeni dejavniki, ki
                        so (so)določali oziroma vplivali na njeno vsebino. V ožjem smislu so viri
                        ustavne ureditve razvidni iz pregleda pomembnejših razvojnih faz procesa
                        nastajanja slovenske ustave (glej kronologijo in prejšnja poglavja). Med
                        materialne (vsebinske) vire ustave sodijo namreč vsa spoznanja, ideje,
                        zahteve ter ne nazadnje programski in drugi akti, ki so se še posebej konec
                        80-ih in na začetku 90-ih let oblikovali in izrazili v slovenskih kulturnih,
                        strokovnih in političnih krogih ter v širši slovenski javnosti, in so
                        postopno privedli do prvih osnutkov in drugih zasnov nove slovenske ustavne
                        ureditve. To so bili, poleg številnih javno izraženih mnenj posameznikov,
                        skupin in organizacij glede posamičnih vprašanj nove ureditve, predvsem
                        tisti dokumenti, ki so utemeljevali zahtevo po slovenski državnosti in
                        njenih atributih v obliki bistveno spremenjene državne in pravne ureditve
                        ter po drugačnih temeljih lastninskih, ekonomskih, socialnih in drugih
                        razmerij (npr. že omenjeni Prispevki za slovenski nacionalni program,
                        Gradivo za slovensko ustavo s tezami za ustavo Republike Slovenije in
                        Delovni osnutek nove slovenske ustave). Za temeljno zasnovo slovenske ustave
                        lahko tako ugotovimo, da se je izoblikovala že v času pred prvimi
                        demokratičnimi volitvami aprila 1990, z nadaljnjim delom na ustavnem
                        besedilu pa je bila ob sodelovanju politike, stroke in javnosti ta zasnova
                        dograjena in oblikovana v koherentno moderno ustavo.</p>
                </div>
                <div>
                    <head><anchor xml:id="Toc130884621"/><hi rend="italic">Cilji in zgradba
                            (sistematika) ustave</hi>
                    </head>
                    <p>Temeljni cilji slovenske ustave iz leta 1991 so se postopoma izoblikovali
                        konec 80-ih let, v procesu kritičnega soočanja tedanje politične opozicije
                        in v določeni meri tudi takratne slovenske oblasti z dotedanjim, za
                        Slovenijo vedno manj sprejemljivim ustavnim sistemom Socialistične
                        Federativne Republike Jugoslavije in Socialistične Republike Slovenije. Ti
                        cilji so bili neposreden izraz omenjenih izhodišč nove ustave, z njimi pa je
                        bilo že na začetku ustavodajnega postopka opredeljeno temeljno politično
                        soglasje o področjih ustavnega urejanja ter o nekaterih ključnih ustavnih
                        vrednotah. </p>
                    <p>Cilji nove slovenske ustave so bili naslednji:</p>
                    <list type="ordered">
                        <item>konstituiranje bistvenih prvin slovenske državnosti (nekatere od teh
                            prvin sta pravno vzpostavila že Temeljna ustavna listina in ustavni
                            zakon za njeno izvedbo); </item>
                        <item>zagotovitev demokratičnega političnega sistema s parlamentarno obliko
                            državne oblasti; </item>
                        <item>varstvo človekovih pravic in temeljnih svoboščin ter posebno varstvo
                            italijanske in madžarske narodne skupnosti (manjšine) v
                            Sloveniji;</item>
                        <item>zagotovitev temeljnih sistemskih okvirov gospodarskih in socialnih
                            razmerij; </item>
                        <item>zagotovitev lokalne samouprave kot osnovne pravno-politične oblike
                            organiziranja lokalnih skupnosti. </item>
                    </list>
                    <p>Ti cilji bolj ali manj implicirajo številna pomembna načela in pravila, ki
                        jih vsebuje ustava, kot npr. načelo ljudske oblasti oziroma suverenosti,
                        načelo delitve oblasti na zakonodajno, izvršilno in sodno, načelo pravne in
                        socialne države, načelo ustavnosti in zakonitosti, pluralnost lastninskih
                        oblik, svobodo gospodarske pobude ter pluralizem na področju političnega in
                        drugega združevanja. Iz navedenih ciljev izhaja posredno tudi zgradba
                        oziroma sistematika ustave. </p>
                    <p>Slovenska ustava se osredotoča na klasično ustavno materijo (t. i. <hi
                            rend="italic">materia constitutionis</hi>), kar pomeni, da ureja
                        predvsem temeljne vidike organizacije državne oblasti, položaja posameznika
                        v odnosu do te oblasti oziroma človekove temeljne pravice ter nekatera
                        temeljna vprašanja gospodarskih in socialnih razmerij v državi. V tem
                        pogledu se bistveno razlikuje od slovenske (jugoslovanske) ustave iz leta
                        1974, ki je bila tudi »temeljna družbena listina« oziroma »temeljna listina
                        samoupravljanja«. Urejala namreč ni le temeljev državne ureditve, temveč je
                        vsebovala številna izrazito programska načela družbene ureditve (šlo je za
                        vizijo političnega sistema socialističnega samoupravljanja), poleg tega pa
                        je tudi podrobno opredeljevala položaj in vlogo delovnega človeka in občana
                        v ožjih in širših samoupravnih skupnostih ter nenazadnje specifične nove
                        lastninske oblike (družbena lastnina) in načine gospodarjenja (združeno delo
                        itd.). Nova oziroma sedanja slovenska ustava je v tem pogledu klasična
                        realistična ustava, ki vsebuje le malo programskih pravnih določb. </p>
                    <p>Cilji, ki so vodili delo ustavodajalca, usmerjajo oziroma določajo tudi
                        zgradbo (sistematiko) ustave, saj ustavni sklopi in njihova razvrstitev
                        odražajo vsebino teh ciljev. Ustavo uvaja preambula (svečani uvod), ki ji
                        sledi osrednji, normativni del ustave, razdeljen na deset poglavij. V prvem
                        poglavju so splošne določbe, ki opredeljujejo predvsem naravo, obliko in
                        druge značilnosti slovenske države ter temeljne vrednote, ki jih zagotavlja
                        ustava. Drugo poglavje ureja človekove pravice in temeljne svoboščine, pri
                        čemer je tej materiji že s samo uvrstitvijo v začetni del ustave izkazan
                        poseben poudarek. Tretje poglavje opredeljuje temeljna gospodarska in
                        socialna razmerja, četrto se osredotoča na državno ureditev, peto je
                        namenjeno lokalni samoupravi in drugim oblikam samouprave, šesto ureja javne
                        finance, sedmo obravnava vprašanja ustavnosti in zakonitosti, osmo ureja
                        položaj in delovanje ustavnega sodišča, deveto določa postopek za spremembo
                        ustave, v desetem poglavju pa so določila začetku veljavnosti ustave in o
                        ustavnem zakonu, ki omogoča njeno izvedbo.</p>
                    <p>Omeniti velja, da je ustavodajalca vseskozi vodila zahteva po tem, da naj bo
                        nova slovenska ustava kratka in jasna. Na prvi pogled bi sicer lahko za
                        ustavno besedilo rekli, da izpolnjuje to zahtevo, vendar pa nam podrobnejši
                        (pravni) pogled v vsebino njenih posameznih delov le pokaže, da obeh
                        lastnosti ni mogoče združiti v optimalni meri. To izvira že iz same narave
                        teh lastnosti, ki so medsebojno le težko združljive. Ne gre torej za
                        nekakšno slabost slovenske ustave, pač pa za realno dejstvo, da so kratka
                        besedila praviloma precej abstraktna oziroma splošna, zaradi česar je lahko
                        vprašljiva tudi njihova jasnost oziroma razumljivost. </p>
                    <p>Za slovensko ustavo lahko tako ugotovimo, da je sicer relativno kratka,
                        zaradi česar je v marsičem tudi nedorečena. Na ravni splošnega pravnega
                        urejanja jo zato dopolnjuje predvsem zakonodajalec, ki v zakonih razčlenjuje
                        in dograjuje ustavne določbe, na ravni operativne razlage ustavnosti zakonov
                        in drugih pravnih aktov pa ustavno sodišče, ki s svojimi zavezujočimi
                        odločbami natančneje določa vsebino in okvir ustavnih norm. Čeprav je
                        pravnemu laiku ustavno besedilo morebiti navidez jasno oziroma razumljivo,
                        se pravnikom v zakonodaji, javni upravi, sodstvu, gospodarstvu in na drugih
                        področjih ob marsikateri določbi zastavljajo vprašanja, kako jo pravilno (v
                        duhu te določbe oziroma ustave kot takšne) pretvoriti v manj abstraktne in
                        konkretne pravne akte oziroma odločitve. Življenjske situacije postavljajo
                        namreč ustavne določbe v vsakem novem primeru v novo luč, kar v soočanju s
                        konkretnimi primeri bogati njihovo vsebino. Temu se ne nikoli ne da povsem
                        izogniti že zaradi same abstraktne in splošne narave ustave kot takšne.
                        Slovenska ustava v tem in drugih pogledih ne odstopa bistveno od drugih
                        modernih demokratičnih ustav in kot takšna omogoča dinamično udejanjanje
                        svoje vsebine, ki se lahko v zadostni in potrebni meri prilagaja realnim
                        družbenim potrebam.</p>
                </div>
            </div>
        </body>
    </text>
</TEI>
